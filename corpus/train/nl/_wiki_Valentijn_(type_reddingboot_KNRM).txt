De Valentijn is een reddingboot van de Koninklijke Nederlandse Redding Maatschappij , gebaseerd op de RIB-technologie.
De boten worden gebruikt als reddingboot langs de Noordzeekust, Waddenzee en het IJsselmeer.
Oorspronkelijk was het idee om de boten van de Johannes Frederik klasse als strandreddingboot te gaan gebruiken. Deze bleken echter te groot en te zwaar. Daarom werd in 1990 de Valentijn gebouwd en gestationeerd te Noordwijk aan Zee. De Valentijn werd, net zoals nu met alle strandreddingboten gedaan wordt, met een speciale bootwagen gelanceerd vanaf het strand. Twee jaar na oplevering van de Valentijn werden er nog twee boten van dit type opgeleverd. Aangezien de KNRM tevreden was met dit type schip, werden er in de 8 jaar daarna nog 8 van deze boten gebouwd, met lichte verbeteringen die uit de ervaring met de bestaande boten werd gehaald. Bovendien waren dit niet alleen strandreddingboten, de Valentijns bleken ook prima boten voor het IJsselmeer en de Waddenzee.
De boten van het Valentijn-type zijn voorzien van 2 x 430 pk sterke Volvo Penta motoren. Deze motoren, in combinatie met waterjet-voortstuwing geven de boot een snelheid van 34 knopen. De Valentijns zijn semi-zelfrichtend, wat wil zeggen dat de bemanning een luchtzak moet activeren om de boot weer met de kiel naar beneden te krijgen.
Na enkele jaren ervaring opgedaan te hebben met de Valentijns is er onder de noemer Valentijn 2000 een verbeterd ontwerp gemaakt. Naast een groter achterdek, de boten zijn 0,4 meter langer geworden, hebben de boten elektronisch geregelde motoren gekregen en een groter type waterjet en keerkoppeling waardoor het rendement en acceleratie verhoogd werd.
De Valentijn-klasse is continu onderhevig aan vernieuwing en ontwikkeling. Tijdens elke 5-6 jaarlijkse groot onderhoudsbeurt wordt de techniek en elektronica aan boord geëvalueerd en zo nodig aangepast naar de huidige stand der techniek zodat bemanning tot het uiterste kan functioneren tijdens acties.
Antje · Arie Visser · Atlantic · Avon · Float · Harder · Johannes Frederik · Nikolaas · Valentijn
