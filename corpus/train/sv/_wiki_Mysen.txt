Mysen är en tätort (tettsted) och administrativt centrum i Indre Østfolds kommun, Viken fylke, Norge. Mysen erhöll bystatus (stadsstatus) av Eidsbergs kommun år 1997)
Befolkningen uppgick 2011 till 6084 personer.
Mysens näringsliv omfattar handel och livsmedels-, verkstads- och grafisk industri. Mässområde och travbana finns på Momarken i norr. Kommunikationerna är goda. E18 och riksvägarna nummer 22 och 123 passerar Mysen. Staden har också en järnvägsstation på Østfoldbanan.
Mysen var tidigare en egen kommun. Den upprättades 1920 genom att frånskiljas från Eidsberg och slogs samman med Eidsberg igen 1961. Arean vid sammanslagningen var 1,6 km². Mysens socken  motsvarar den tidigare kommunen och omfattar bara de centrala delarna av tätorten Mysen.
Namnet kommer från ett gårdsnamn, norrönt Mysin, av mosi, 'myr', och vin, 'naturlig äng'.
