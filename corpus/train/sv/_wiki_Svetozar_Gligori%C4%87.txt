Svetozar Gligorić, född 2 februari 1923 i Belgrad, död 14 augusti 2012 i Belgrad, var en serbisk och jugoslavisk internationell stormästare i schack. Han var välkänd som domare vid internationella matcher och som schackjournalist. Hans partikommentarer var ofta djupa och utförliga, nästan små teoriartiklar i sig.
Gligorić var en av de framgångsrika turneringsspelarna i mitten av 1900-talet. Till exempel Mar del Plata 1950, Stockholm 1954, Belgrad 1964, Manilla 1968, Lone Pine 1972 och 1979. I Hastings kom han etta eller delad etta 1951–2, 1956–7, 1959–60, 1960–61 och 1962–3. Han blev jugoslavisk mästare 1947 , 1948 , 1949, 1950, 1956, 1957, 1958 , 1959, 1960, 1962, 1965 och 1971.
Han representerade Jugoslavien vid femton Schackolympiader mellan 1950 och 1982, totalt 223 partier . I Schack-OS i Dubrovnik 1950, spelade Gligoric på första bordet och ledde laget till seger.
Han deltog i kvalificeringsturneringar för VM flera gånger, med blandade resultat. Han vann zonturneringen 1951, 1960 , 1963, 1966 och 1969  och vid interzonturneringarna 1952, 1958, och 1967 kvalificerade han sig till kandidatmatcherna påföljande år.
