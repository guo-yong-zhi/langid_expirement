Johan på Snippen är en svensk komedifilm från 1956 i regi av Ragnar Frisk. I huvudrollen som Johan på Snippen ses Adolf Jahr.
I Stubbhult bor många motorcykelintresserade ungdomar. Deras framfart stör dock ortens befolkning. Två av dessa är bonden Stor-Jan och handelsman Grönkvist, som ger ungdomarna kalla handen när ett klubbhus kommer på tal. Den enda som står på ungdomarnas sida är knallen Johan på Snippen.
Filmen har lånat titeln från visan "Johan på Snippen", skriven 1922 av Theodor Larsson efter en melodi av Gaston René Wahlberg. Filmen producerades av Skandia Film med Carlo Fridlund som produktionsledare. Den spelades in mellan den 4 september och 25 oktober 1956 i Sandrewateljéerna i Stockholm efter ett manus av Lennart Ekström. Den fotades av Rune Ericson och klipptes samman av Eric Nordemar. Sven Rüno komponerade originalmusik till filmen och arrangerade musiken tillsammans med William Lind.
Johan på Snippen premiärvisades den 12 november 1956 på biograferna Centrum i Eskilstuna, Saga och Rialto i Norrköping och Grand i Linköping. Stockholmspremiären inföll den 26 december 1956 då filmen gick upp på tio biografer. Filmen fick en uppföljare 1957, Johan på Snippen tar hem spelet, regisserad av Bengt Järrel.
Flera kritik ansåg att Adolf Jahrs skådespelarfärdigheter inte tagits till vara i filmen. I Aftonbladet beskrev signaturen Gekå filmen som "Ett enkelt folklustspel spelat med lust och bekikat med något mindre lust". I Morgon-Tidningen skrev Per-Olof Wredlund att filmen var "välgörande fri från plumpa och smaklösa detaljer", men påpekade också att inte mycket fanns att säga om filmen annat än att Jahr inte tillvaratagits. Stockholms-Tidningens anmälare G B-felt kallade filmen för "enfaldig" och skrev att filmens "fantasi och uppfinningsrikedom är att jämföra med det värsta slag av amatörfoto".
