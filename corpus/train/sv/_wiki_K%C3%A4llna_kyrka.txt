Källna kyrka är en kyrkobyggnad i Klippans kommun. Den är församlingskyrka i Östra Ljungby församling, Lunds stift.
Omkring 1,5 kilometer söder om nuvarande kyrkplats, vid Rönne å, fanns en medeltida kyrka som bestod av långhus och ett förlängt, rakt avslutat kor i öster. Väggarna var kalkade och taket var täckt med järnplåt och kopparplåt. I väster fanns ett kyrktorn från 1824. I kyrkorummet fanns murade kryssvalv över de äldre delarna, och ett tunnvalv av trä över förlängningen mot öster. År 1870 revs kyrkan till grunden och inventarierna auktionerades ut. Dopfunten, två kyrkklockor, ett dopfat och ett skåp fördes över till den nya kyrkan. 
Nuvarande kyrka av rött tegel uppfördes åren 1870-1871 efter ritningar av arkitekt Ludvig Hedin. Invigningen genomfördes andra söndagen i advent 1871 av biskop Wilhelm Flensburg. En invändig restaurering genomfördes 1939 efter program av arkitekt Oscar Persson.
Kyrkan består av ett långsmalt långhus med en femsidig absid i öster och ett kvadratiskt kyrktorn i väster. Hela kyrktaket är täckt med kopparplåt.
Kyrkorum mot orgelläktare
Dopfunt
Altaruppsats
Flygvy
Vy från nordost
