Otlutepe, Erzurum ilinin Narman ilçesine bağlı bir mahalledir.
Otlutepe köyünün eski adı  Verantab veya Virintap'tır. Nitekim 1835 tarihli nüfus defterinde Verantab ve 1928 tarihli Osmanlıca köy listesinde Virintab  olarak geçer. 1  2 
Verantab köyü, Orta Çağda Gürcistan'ı oluşturan bölgelerden biri olan Tao'da yer alır. Nitekim Osmanlılar bu bölgeyi 16. yüzyılın ortalarında Gürcü yönetiminden ele geçirmiştir. Köyün adı Gürcüce kaynaklarda Verantabi  olarak geçer. Köyün 2 kilometre doğusunda tespit edilmiş olan harçsız yapı kalıntısı, buranın çok eski yerleşim alanı olduğunu göstermektedir. 3 
Verantab, Osmanlı idaresinin askere alma amacıyla sadece erkek nüfusunu tespit ettiği 1835 yılında Çıldır Eyaleti'nin Mamirvan sancağında yer alıyordu. Bu tarihte köyde 16 hanede 58 erkek kaydedilmiştir. Erkek sayısı kadar kadın eklenince, köyün toplam nüfusunun yaklaşık 116 kişiden oluştuğu ortaya çıkar. 1 
Verantab, 1928 tarihli Osmanlıca köy listesinde "Virintab" adıyla Erzurum vilayetinin Tortum kazasına bağlı Narman nahiyesinin köylerinden biriydi. 2  1940 genel nüfus sayımında "Verintap" biçiminde yazılmış olan köy aynı idari konuma sahipti ve nüfusu 587 kişiden oluşuyordu. 4  Verantab veya Verintap Türkçe olmadığı için köyün adı 1959 yılında 7267 sayılı kanunla Otlutepe olarak değiştirilmiştir. 5  1965 genel nüfus sayımına göre Otlutepe köyünde 767 kişi yaşıyor ve bu nüfus içinde 200 kişi okuma yazma biliyordu. 6 
Erzurum il merkezine 115 km, Narman ilçe merkezine 14 km uzaklıktadır.
