Hodiny  je temné a dějově i myšlenkově složité americké filmové psychodrama z roku 2002 režiséra Stephena Daldryho s Meryl Streepovou, Julianne Mooreovou a Nicole Kidmanovou v hlavní roli. Film je adaptací stejnojmenného románu Michaela Cunninghama .
Jde o neobvykle podaný trojnásobný příběh tří různých žen, které ve třech různých časových dimenzích prožívají ženské emoce spojené s uplýváním času. Základní děj probíhá v roce 1923, její představitelkou je jediná reálná osoba, anglická spisovatelka Virginia Woolfová  v době, kdy píše svoje nejkomplikovanější literární dílo Paní Dallowayová.
Druhý příběh probíhá o 28 let později, kdy si právě četbou této knihy léčí své těžké psychické deprese těhotná žena v domácnosti Laura Brownová , třetí příběh probíhá v roce 2001, kde sledujeme newyorskou nakladatelku Clarissu Vaughnovou , která právě chystá oslavu pro milovaného muže a básníka Richarda , jenž ale umírá na AIDS.
Všechny tři příběhy končí tragicky, Virginia Woolfová nakonec spáchá sebevraždu skokem do řeky, kde se utopí. Laura Brownová v padesátých letech po porodu dítěte nakonec opustí navždy svého muže i své děti  a nemocný básník Richard vyskočí těsně před oslavou z okna vysoko nad zemí a také spáchá sebevraždu. Druhý a třetí příběh se navíc těsně před koncem snímku vzájemně propojí, neboť se ukáže, že nemocný básník Richard byl vlastně syn Laury Brownové, kterého opustila, a Clarissa je tak v roce 2001 vlastně její pomyslnou příbuznou .
Film získal celkem deset nominací na Oscara, ze kterých proměnil pouze jedinou, když ocenění získala jen Nicole Kidmanová . Dále byl film ceněn dvěma Zlatými glóby a Stříbrným medvědem.
