Windows NT 4.0 je v informatice název operačního systému od firmy Microsoft, který patří do řady Windows NT. Byl uveden do výroby dne 31. července 1996. Tato verze přinesla nové uživatelské rozhraní z Windows 95. Na rozdíl od předešlých verzí, kde grafické rozhraní běželo plně v uživatelském módu, byly také za účelem zvýšení výkonu jeho části přesunuty do jádra systému. Jedná se o 32bitový preemptivní systém s grafickým uživatelským rozhraním, který byl určen do firemního prostředí jako server i jako desktop . Označení v názvu výrobku „NT“ původně znamenalo „New Technology“ , ale později se firma Microsoft rozhodla dále toto označení nepoužívat. Předchůdcem byl systém Windows NT 3.51 a nástupcem systém Windows 2000.
Systém Windows NT poskytoval lepší stabilitu, než Windows pro DOS , protože využíval schopnosti procesorů IA-32 v 32bitovém režimu ohledně ochrany paměti a zabránění přímého přístupu k hardware . Díky tomu mohly být nesprávně fungující aplikace ukončeny bez nutnosti restartování celého systému . Nevýhodou však byly vyšší požadavky hardware . Systém vyžadoval minimálně 32 MB RAM pro desktopové použití .
Zatímco téměř všechny běžné programy určené pro Windows 95 fungovaly i na Windows NT, většina 3D her nikoliv, protože v systému byla omezená podpora DirectX a přímý přístup k hardware počítače nebyl povolen . Jistou možností byl přímý přístup prostřednictvím speciálních ovladačů, což však vedlo k častým pádům celého systému . Byl umožněn omezený běh DOS programů pomocí NTVDM, opět bez možnosti přímého přístupu k hardware . Přímý přístup k hardware byl po Windows 95 ukončen příchodem Windows XP.
Ve Windows NT 4.0 nebyla podpora USB  ani systému Plug and Play, i když omezená podpora mohla být nainstalována později. Systém Windows NT 4.0 podporoval maximálně 4 GB operační paměti RAM, což je maximální množství přímo adresovatelné paměti na IA-32 architektuře.
Windows NT 4.0 byl posledním systémem Microsoft Windows s podporou pro procesory Alpha, MIPS nebo PowerPC. Bylo to také poslední vydání v řadě Windows NT, které ve svém názvu neslo označení NT .
Windows NT 4.0 Server byl zahrnut ve verzích 4.0 a 4.5 serveru BackOffice Small Business.
