Mikuláš Tomek  byl český římskokatolický kněz, katecheta, probošt svatovítské kapituly a spisovatel.
Studoval na gymnáziu v Rychnově nad Kněžnou a Moravské Třebové, pak filosofii v Litomyšli a v Praze na Karlově univerzitě, kde po přípravném ročníku pokračoval studiem teologie na teologické fakultě, současně byl fundatistou kostela sv. Kajetána. 15. března roku 1815 byl vysvěcen na kněze. Poté, co obhájil doktorát z teologie, stal se katechetou a vyučoval na pražských školách náboženství.
23. května roku 1828 byl zvolen sídelním kanovníkem metropolitní kapituly u sv. Víta v Praze a 15. prosince téhož roku do úřadu potvrzen. Roku 1834 se stal děkanem kapitulního kostela sv. Apolináře v Praze. Roku 1849 byl jmenován děkanem svatovítské kapituly a roku 1863 jejím proboštem.
Na rok 1842 byl jmenován rektorem Univerzity Karlovy. 1 
Roku 1859 daroval 5000 zlatých na založení nadace pro dva seminaristy kněžského semináře. 2 
V letech 1840-1869 bydlel v kanovnickém domě čp. 63/IV na Hradčanském náměstí, pak v domě čp. 60/IV a poslední dva roky života v budově Starého proboštství čp. 48/IV při katedrále. 3  Zemřel v 79 letech a byl pohřben na Malostranském hřbitově.
Císař František Josef I. jej vyznamenal řádem Železné koruny 2. třídy, včetně nároku na titul barona, o který však Tomek nepožádal, protože si zakládal na původu a příslušnosti k selskému rodu.
