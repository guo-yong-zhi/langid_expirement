Carnot byl predreadnought francouzského námořnictva. Byl druhým ze skupiny pěti příbuzných bitevních lodí tvořené plavidly Charles Martel, Carnot, Jauréguiberry, Masséna a Bouvet. Ve službě byl od roku 1897. Roku 1922 byl sešrotován. 1 
Plavidlo postavila francouzská loděnice Arsenal de Toulon v Toulonu. Stavba byla zahájena v červenci 1891, na vodu byla loď spuštěna v červenci 1894 a do služby byla přijata v červenci 1897. 1 
Hlavní výzbroj byla smíšená, tvořená dvěma 305mm kanóny v jednodělových věžích na přídi a na zádi, které doplňovaly dva 274mm kanóny v jednodělových věžích na bocích trupu. Sekundární výzbroj představovalo osm 139mm kanónů umístěných rovněž ve věžích na bocích trupu. Lehkou výzbroj představovaly čtyři 65mm kanóny, dvanáct 47mm kanónů a osm pětihlavňových 37mm kanónů. Výzbroj doplňovaly čtyři 450mm torpédomety. Část lehké výzbroje byla umístěna na bojovém stěžni. Příď trupu byla opatřena klounem. Pohonný systém tvořilo 24 kotlů Lagrafel d`Allest a dva parní stroje s trojnásobnou expanzí o výkonu 16 300 hp, které poháněly dva lodní šrouby. Nejvyšší rychlost dosahovala 17,8 uzlu. 1  Dosah byl 3000 námořních mil při 10 uzlech. 2 
Během služby byly odstraněny dva torpédomety a instalovány čtyři další 47mm kanóny. 2 
