Charles-François Colbert, markýz de Croissy et de Torcy   byl francouzský státník a diplomat, mladší bratr Jeana-Baptista Colberta. Od mládí zastával správní funkce ve francouzských provinciích, později byl diplomatem a účastníkem řady mírových jednání. V letech 1668–1674 byl vyslancem v Anglii a nakonec ministrem zahraničí . Patřil k významným osobnostem dobyvačné zahraniční politiky Ludvíka XIV., v roce 1676 získal titul markýze. Funkci ministra zahraničí po něm převzal syn Jean-Baptiste Colbert, markýz de Torcy, který ji vykonával do smrti Ludvíka XIV.
Pocházel z obchodnické rodiny, která během 17. století dosáhla významu ve státních službách a získala několika šlechtických titulů, byl mladším bratrem prvního ministra Jeana-Baptista Colberta. Narodil se jako pátý syn bankéře Nicolase Colberta  a jeho manželky Marie Pussortové . Nicolas působil jako bankéř v Remeši, odkud krátce po Charlesově narození rodina přesídlila do Paříže. Charles od mládí působil ve státních službách a vlivem svého bratra se již v roce 1654 stal intendantem armády lokalizované v jižní Francii. Od roku 1656 byl intendantem v Alsasku a zároveň parlamentním radou v Metách. Ještě za éry kardinála Mazarina pobýval na několika diplomatických misích v německých zemích. V roce 1662 byl prezidentem parlamentu v Metách a v letech 1663–1665 královským zplnomocněncem v provinciích Touraine, Anjou a Maine. Během devoluční války zastával funkci generálního ubytovatele armády . V letech 1668–1675 byl intendantem v Paříži a Île-de-France, tento úřad ale již fakticky nevykonával, protože v té době pobýval jako vyslanec v Londýně. Od roku 1663 byl právníkem u státní rady  a od roku 1669 řádným členem státní rady, zastával také čestnou dvorskou funkci pokladníka královských řádů .
V roce 1668 byl francouzským delegátem při uzavření Cášského míru, kterým Francie mimo jiné potvrdila svůj nárok na dobytá města ve Flandrech a Colbert poté usiloval o funkci intendanta v tomto regionu. V letech 1668–1675 byl vyslancem v Londýně, výsledkem této diplomatické mise byla především Doverská smlouva, která zajišťovala Anglii francouzskou finanční podporu a směřovala ke spojenectví proti Nizozemí. Poté, co Anglie odstoupila od spojenectví, podílel se od roku 1676 na diplomatických jednáních v Nijmegen, která v letech 1678–1679 skončila uzavřením několika mírových smluv . V roce 1679 byl vyslán do Bavorska, kde jménem králova nejstaršího syna, dauphina Ludvíka, požádal o ruku princezny Marie Anny Bavorské .
Když byl v roce 1679 odvolán dosavadní zahraniční ministr markýz de Pomponne, na jeho místo byl po návratu z Bavorska jmenován v únoru 1680 Charles Colbert. Jako ministr zahraničí musel akceptovat názory Ludvíka XIV., do jeho kompetencí navíc zasahovali další vlivní ministři, mimo jiné jeho bratr Jean-Baptiste a synovec Jean-Baptiste Colbert, markýz de Seignelay nebo ministr války markýz Louvois. Přesto patřil k významným strůjcům kontroverzní politiky reunií . Reunie vedly k válce , díky níž Francie získala Alsasko, Lucembursko a Štrasburk. Rostoucí moc Ludvíka XIV. o několik let později pod záminkou Falckého dědictví vedla ke vzniku široké protifrancouzské koalice a devítileté válce . Francie sice ještě počátkem 90. let slavila úspěchy na bitevních polích, ale kvůli finančním potížím začaly v roce 1696 probíhat separátní mírové rozhovory s Nizozemím. Charles Colbert jako ministr zahraničí připravil půdu pro mírová jednání, smlouva z Rijswijku byla ale uzavřena až v roce 1697. Charles Colbert de Croissy zemřel již v červenci 1696 na zámku ve Versailles. Za zásluhy získal Řád sv. Ducha a Řád sv. Michala.
V roce 1664 se oženil s Françoise Bérault , dcerou bohatého bankéře a dvořana Jacquese Béraulta. Françoise při příležitosti sňatku obdržela vysoké finanční věno a navíc byla dědičkou panství Torcy a Croissy , od jejichž názvu byl odvozen titul markýze pro tuto rodovou větev. Z jejich manželství pocházelo sedm dětí:
