Vladimír Janko  byl český a československý odbojář, generálplukovník, politik Komunistické strany Československa a poúnorový poslanec Národního shromáždění ČSR. Spojenec Antonína Novotného, v roce 1968 spáchal sebevraždu.
Pocházel z rodiny zámečníka. Rodiště má v Nosislavi 3 . Otec se s rodinou za prací přestěhoval do Brna. Vladimír Janko chodil na základní školu v Brně–Židenicích, maturoval s vyznamenáním na České reálce v Brně v Křenové ulici. V roce 1936 nastoupil do československé armády k pěšímu pluku 43 v Brně. Absolvoval školu pro důstojníky v záloze a s hodností četař aspirant byl zapsán na Vojenskou akademii v Hranicích, kterou absolvoval 14. srpna 1938 s hodností poručíka. 4  V září 1938 velel pohotovostnímu oddílu v bojích proti dobrovolnickým jednotkám Freikorps ve Šluknovském výběžku. Po okupaci zbytku českých zemí v březnu 1939 se napojil na vznikající odbojovou síť Obrana národa. V létě roku 1939 odešel do emigrace, přes Polsko, kde se zapsal do československého legionu v Bronowicích . 5  Po záboru Polska byl internován v SSSR.
Působil od začátku roku 1942 u československých jednotek na východní frontě . Organizoval výcvik a řízení bojů tankistů. V červenci 1942 se stal velitelem Třetí pěší roty v rámci Prvního československého polního praporu. Po odjezdu na frontu v lednu 1943 velel své rotě při obraně na řece Mža, řídil útok na Sokolovo v noci z 9. na 10. března 1943. Za bojovou činnost byl vyznamenán Čs. válečným křížem 1939 a sovětskou Medailí za odvahu. 6  V roce 1943 absolvoval odborný velitelský kurz v tankovém učilišti v Tambově a byl jmenován velitelem 1. československé samostatné tankové brigády v SSSR. Ta se zapojila do bojů v Karpatsko-dukelské operaci a v Ostravské operaci. 5  Dne 15. dubna 1945 tanková brigáda majora Janka poprvé překročila hranice Česka u Sudic v okrese Opava a tuto událost připomíná v Sudicích Památník osvobození  a Pomník Československých tankistů. Dne 4. května 1945 tanková brigáda majora Janka osvobozovala Město Libavá. 8. května 1945 byla tato brigáda již v Olomouci. 7 
V letech 1946–1947 absolvoval Akademii generálního štábu maršála Vorošilova v Moskvě. Byl mu udělen Leninův řád, Řád bílého lva a byl nositelem Československých válečných křížů. Ještě před únorem 1948 ale jeho vojenskou kariéru překazil mocenský boj vedený Bedřichem Reicinem. 5  Svou kariéru zachránil za blíže neobjasněných okolnost. Zůstaly jen dohady. 8  Do první generálské hodnosti byl povýšen k 1. 10. 1950. Roku 1954 se uvádí jako nositel různých státních vyznamenání včetně vyznamenání Za vynikající práci. 9 
Ve volbách roku 1954 byl zvolen do Národního shromáždění za KSČ ve volebním obvodu Opava II.-jih. V parlamentu setrval až do konce funkčního období, tedy do voleb roku 1960. 10  Patřil do okruhu spojenců Antonína Novotného. V roce 1968 působil jako náměstek ministra obrany ČSSR. Poté, co emigroval generál Jan Šejna a došlo k otevření armádních kauz z éry Novotného, spáchal Janko 14. března 1968 sebevraždu zastřelením. Pohřben je v Častolovicích. 11 
Spekulovalo se o tom, že Šejna a Janko plánovali vojenský převrat s cílem obnovit moc Antonína Novotného. 12  V roce 1970 se začaly objevoval pochybnosti ohledně okolností jeho sebevraždy. 8  Tehdejší generální tajemník ÚV KSČ Gustáv Husák ovšem prohlásil, že o Jankovi už nechce nic slyšet. 5 
četař-aspirant , poručík , nadporučík , kapitán , štábní kapitán , major , podplukovník , plukovník , brigádní generál , generálporučík , generálplukovník . 3  13  5  8 
pěší pluk 43 v Brně , škola pro důstojníky v záloze , Vojenská akademie Hranice , pěší pluk 47 v Mladé Boleslavi , velitel pohotovostního oddíl ve Šluknovském výběžku , propuštěn z armády , emigrace , čs. legion v Bronowicích – Polsko , internace Rudou armádou po jejím obsazení části Polska , pobyt v internaci , velitel 3. pěší roty 1. čs. polního praporu v Buzuluku , bojové nasazení v prostoru Sokolovo , velitelský kurz tankové učiliště Tambovo , bojové nasazení – postupně velitel tankové roty, náčelník štábu, velitel tankového praporu, velitel pluku  a velitel 1. čs. samostatné tankové brigády , náčelník tankového praporu v Moravské Třebové , náčelník štábu velitelství tankového vojska MNO , profesor taktiky a náčelník katedry na Vysoké vojenské škole v Praze , frekventant Akademie generálního štábu maršála Klimenta Vorošilova v Moskvě , náčelník tankového vojska MNO , velitel tankových vojsk v Olomouci , …další funkce…..zástupce ministra . 3  13  5  8 
Vladimír Janko je čestným občanem Ostravy.
Po něm je pojmenována v Ostravě i ulice s názvem Gen. Janka. Nachází se v části Moravská Ostrava, souběžně s ulicí Novinářská.
Byla po něm pojmenována i ulice v pražské čtvrti Hostivař.
Na zadní straně památníku Rudé armády v Ostravě je umístěna pamětní deska s nápisem: 15 
GENERÁLPLUKOVNÍK 
VLADIMÍR JANKO
OSVOBODITEL A ČESTNÝ OBČAN 
MĚSTA OSTRAVY
