4 lipca 1923 Cocula 
15 grudnia 1996 Los Angeles 
napastnik
Adalberto López  – meksykański piłkarz grający na pozycji napastnika. Jeden z najsłynniejszych piłkarzy w historii meksykańskiego futbolu, pięciokrotny król strzelców ligi meksykańskiej.
López urodził się w Coculi, jednak w młodym wieku przeniósł się do Guadalajary. W wieku 7 lat razem z rodziną wyjechał do stolicy państwa, miasta Meksyk, gdzie rozpoczął treningi w klubie piłkarskim Atlante. Z powodu swoich dużych uszu nosił pseudonim Dumbo.
Swoją profesjonalną karierę w Atlante rozpoczął w 1941 roku. Szybko przegrał jednak rywalizację o miejsce w składzie z Horacio Casarínem, który był wtedy nie tylko gwiazdą zespołu, ale też całej ligi. López odszedł zatem do Club León. W jego barwach wywalczył aż 3 tytuły króla strzelców meksykańskiej ligi oraz 2 tytuły mistrza Meksyku. Po 4 latach spędzonych w Leónie przeniósł się do Atlasu Guadalajara, a następnie do C.D. Oro, gdzie zdobył czwarty tytuł króla strzelców ligi. Wyczyn ten powtórzył dwa lata później w barwach Chivas Guadalajara. W wieku 31 lat zakończył piłkarską karierę, wyemigrował do Stanów Zjednoczonych i na stałe zamieszkał w Los Angeles. Tam, wyniszczony długą chorobą, zmarł 15 grudnia 1996. Miał wtedy 73 lata.
