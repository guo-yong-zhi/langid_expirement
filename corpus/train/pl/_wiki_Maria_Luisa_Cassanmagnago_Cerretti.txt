7 kwietnia 1929 Bergamo 
4 sierpnia 2008 Mediolan 
polityk, ekonomistka
Maria Luisa Cassanmagnago Cerretti  – włoska polityk, ekonomistka i samorządowiec, parlamentarzystka krajowa, posłanka do Parlamentu Europejskiego.
Z wykształcenia ekonomistka. Była wieloletnią działaczką Chrześcijańskiej Demokracji, wchodziła w skład rady krajowej tego ugrupowania. Od 1956 zasiadała w radzie miejscowości Vimercate, we władzach miejskich pełniła funkcję asesora do spraw budżetu. Później była radną i asesorem w administracji prowincji Mediolan.
W latach 1972–1979 sprawowała mandat posłanki do Izby Deputowanych VI i VII kadencji. W 1976 została delegowana w skład Europarlamentu. Po wprowadzeniu wyborów powszechnych do PE trzykrotnie  była wybierana do tego gremium, zasiadając w nim do 1994 jako deputowana I, II i III kadencji. W latach 1982–1987 zajmowała stanowisko wiceprzewodniczącej Parlamentu Europejskiego.
Po rozpadzie chadecji w latach 90. działała kolejno we Włoskiej Partii Ludowej, partii Margherita i Partii Demokratycznej.
