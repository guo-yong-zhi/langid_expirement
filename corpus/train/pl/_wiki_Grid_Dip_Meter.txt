Grid Dip Meter  – rodzaj lampowego falomierza - generatora służącego do badania oraz strojenia układów elektronicznych pracujących w szerokim zakresie częstotliwości.
Podstawowym elementem tego generatora jest strojony obwód rezonansowy, zawierający cewkę wymienną nieekranowaną oraz kondensator zmienny wyskalowany w jednostkach częstotliwości. W celu dokonania pomiaru sprzęga się obwód rezonansowy generatora z obwodem badanym i reguluje częstotliwość kondensatorem zmiennym aż do wystąpienia rezonansu. Gdy przyrząd znajdzie się w rezonansie ze sprzężonym z nim obwodem, następuje drgnięcie  w lewo wskazówki mikroamperomierza, mierzącego prąd siatki  lampy generatora. Oznacza to gwałtowne zmniejszenie mierzonego prądu siatki, gdyż obwód badany odbiera wówczas energię z obwodu generatora i ich częstotliwości pokrywają się. 
Generatory lampowe tego rodzaju użytkowane od lat 20. XX w. zostały wraz z rozwojem techniki wyparte z użytku przez swe odpowiedniki skonstruowane w oparciu o technikę półprzewodnikową , a później także technikę cyfrową .
