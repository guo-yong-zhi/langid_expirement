Οι Ghost είναι σουηδικό ροκ συγκρότημα, το οποίο δημιουργήθηκε στο Λινκόπινγκ το 2008. 1  Γνώρισαν μεγάλη επιτυχία μετά το δεύτερο τους άλμπουμ με τίτλο "Infestissumam", με τον τρίτο τους δίσκο, "Meliora", να σκαρφαλώνει στο αμερικάνικο Top-10 και να τους δίνει βραβείο Γκράμι στην κατηγορία "Best Metal Performance" το 2016. 2 
Το συγκρότημα παρουσιάζεται στη σκηνή με εκκεντρικό τρόπο, με τα πέντε από τα έξι μέλη του συγκροτήματος να είναι οπτικά ίδια, με στολές που καλύπτουν ακόμη και το πρόσωπο τους. Ο τραγουδιστής φοράει μάσκα με μορφή κρανίου και στολή ειρωνική προς τον Πάπα. Τα μέλη του σχήματος παραμένουν ανώνυμα, καθώς δεν έχουν γίνει γνωστά τα στοιχεία τους, εκτός του τραγουδιστή ο οποίος είναι ο Τόμπιας Φόργκε πρώην αποκαλούμενος "Cardinal Copia", με τα υπόλοιπα μέλη να ακούνε στο όνομα "Nameless Ghouls". 3 
Οι Ghost δημιουργήθηκαν το 2008 και ξεκίνησαν να παίζουν σε underground επίπεδο, ανεβάζοντας τη δημοτικότητα τους στη Σουηδία λόγω των ζωντανών τους εμφανίσεων, οι οποίες έδιναν την αίσθηση τελετής μαύρης μαγείας. 4 
Το 2010, ηχογράφησαν ένα ντέμο τριών κομματιών, ακολουθούμενο από το σινγκλ "Elizabeth", ξεπουλώντας όλα τα αντίτυπα. Το ντεμπούτο-άλμπουμ τους με τίτλο "Opus Eponymous" κυκλοφόρησε στις 18 Οκτωβρίου 2010 μέσω της "Rise Above", παρουσιάζοντας έναν κλασικό heavy metal ήχο, με μελωδικά στοιχεία και επιρροές από την ψυχεδελική ροκ της δεκαετίας του '60. 5 
Το 2013, το συγκρότημα αναγκάστηκε να αλλάξει το όνομα του για τη Βόρεια Αμερική σε Ghost B.C., λόγω του γεγονότος ότι υπήρχε ήδη ένα σχήμα με την ίδια ονομασία. 6  Μετά από αναμονή δύο ετών, οι Ghost κυκλοφόρησαν το σινγκλ "Secular Haze", 7  ακολουθούμενο από το δεύτερο τους άλμπουμ με τίτλο "Infestissumam". 8  Ο δίσκος σκαρφάλωσε στην κορυφή του καταλόγου επιτυχιών της πατρίδας τους και το Top-10 στη Φινλανδία και τη Νορβηγία, ενώ βραβεύθηκε ως χρυσός στη Σουηδία. 9 
Τον Ιανουάριο του 2013, έκανε την εμφάνιση του ο τραγουδιστής Papa Emeritus II και το νέο άλμπουμ ανέβασε κατακόρυφα τη δημοτικότητα του συγκροτήματος σε όλο τον κόσμο. Θέλοντας να τη διατηρήσουν σε υψηλά επίπεδα, οι Ghost κυκλοφόρησαν το ΕΡ "If You Have Ghost" πριν το τέλος της χρονιάς, με παραγωγό τον Ντέιβ Γκρολ. 10 
Μέσα στο 2014, πραγματοποίησαν μία σειρά εμφανίσεων σε μεγάλα φεστιβάλ, όπως το "Coachella", το "Lollapalooza" και το "Rock on the Range", 11  12  επιστρέφοντας στο στούντιο στα τέλη της χρονιάς.
Τον Μάιο του 2015, έγινε γνωστό ότι ο Papa Emeritus II απολύθηκε και αντικαταστάθηκε από τον κατά τρεις μήνες νεότερο αδελφό του, Papa Emeritus IIΙ. 13  Παράλληλα, κυκλοφόρησαν το σινγκλ "Cirice", 14  ακολουθούμενο τρεις μήνες αργότερα από το άλμπουμ "Meliora" μέσω της "Loma Vista Recordings". 15  Με παραγωγό τον Κλας Όχλουντ, ο δίσκος έδωσε στο συγκρότημα ένα ακόμη # 1 στην πατρίδα τους, ενώ ανέβηκε στην κορυφή των τσαρτ και στη Φινλανδία, μπαίνοντας στο Top-10 στις Ηνωμένες Πολιτείες, τον Καναδά, την Ολλανδία και τη Νορβηγία. 16 
Μετά από χρόνια δικαστική διαμάχη, το συγκρότημα κατάφερε να απαλλαχθεί από την ονομασία του στη Βόρεια Αμερική, παραμένοντας ως Ghost και στις δύο πλευρές του Ατλαντικού. 17  Η προώθηση του τρίτου τους δίσκου ξεκίνησε με πέντε ακουστικές εμφανίσεις με τον τίτλο "Unholy/Unplugged" σε δισκοπωλεία των Ηνωμένων Πολιτειών. 18  Ο Papa Emeritus III εμφανίστηκε χωρίς την παπική μίτρα, μαζί με τους δύο κιθαρίστες Nameless Ghouls. 19  Ακολούθησε η αμερικάνικη περιοδεία "Black to the Future", 20  με το συγκρότημα να κλείνει τη χρονιά με μία ευρωπαϊκή περιοδεία. 21 
Το τραγούδι "Cirice", έδωσε στο συγκρότημα το πρώτο του βραβείο Γκράμι το 2016, 22  ενώ μέσα στη χρονιά ανακοινώθηκε μία μεγάλη βορειοαμερικανική περιοδεία με την ονομασία "Popestar". 23  Στις 16 Σεπτεμβρίου του ίδιου έτους κυκλοφόρησαν το ΕΡ "Popestar", ενώ στην πρώτη συναυλία της περιοδείας το κοινό παρατήρησε μια γυναικεία σιλουέτα στη θέση της μπασίστριας του συγκροτήματος. 24  Το ΕΡ σκαρφάλωσε στην τρίτη θέση των τσαρτ της Σουηδίας, την έβδομη θέση στον Καναδά και την 16η θέση στο αμερικάνικο Billboard. 25 
Μέλος του συγκροτήματος, σε συνέντευξη του τον Οκτώβριο του 2016, ανέφερε ότι θα ξεκινούσαν την παραγωγή του επόμενου τους άλμπουμ το Νοέμβριο του ίδιου έτους, ενώ στις αρχές της επόμενης χρονιάς θα περιοδεύσουν στην Ευρώπη. Παράλληλα, έκανε γνωστό ότι σκοπός τους είναι η κυκλοφορία του νέου δίσκου να γίνει το φθινόπωρο του 2017. 26 
Στα τέλη Φεβρουαρίου του 2017, οι Ghost κέρδισαν το βραβείο της κατηγορίας "Best Hard Rock/Metal" στα σουηδικά Grammis. 27  Την ίδια χρονιά, ένα από τα Nameless Ghouls δήλωσε ότι το συγκρότημα θα ηχογραφήσει τον επόμενο του δίσκο το φθινόπωρο του 2017, μετά το πέρας της περιοδείας τους. 28  Ως πιθανή περίοδος για την κυκλοφορία του νέου δίσκου δόθηκε η άνοιξη του 2018. 29 
Στις 13 Απριλίου 2018, οι Ghost κυκλοφόρησαν το νέο τους single με τίλτο "Rats" , συνοδευόμενο με το ομώνυμο μουσικό βίντεο. Αυτή ήταν η πρώτη τους κυλοφορία με τον "νέο" τους frontman Cardinal Copia 30 . Επιπροσθέτως, η μπάντα καλοσώρησε ένα νέο χαρακτήρα, τον σαξοφονίστα Papa Nihil, επεκτείνωντας πια το συγκρότητα σε 7 άτομα. Το άλμουμ με τίτλο Prequelle, κυκλοφόρησε στις 1 Ιουνίου 2018. Ένα δεύτερο τραγούδι απο το νέο τους άλμπουμ, με όνομα 'Dance Macabre' δημισιεύτηκε για πρώτη φορά ως "story" στο κοινωνικό δίκτυο Instragram στη σελίδα του συγκροτήματος αλλα αργότερα δόθηκε στη δημοσιότητα για online streaming στις 17 Μαϊου 2018. 
