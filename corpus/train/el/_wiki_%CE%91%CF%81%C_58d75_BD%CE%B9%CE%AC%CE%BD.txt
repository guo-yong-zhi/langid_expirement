Ο Αράμ Γεργκανιάν  ήταν Αρμένιος βετεράνος του Α΄ Παγκοσμίου Πολέμου και μέλος της Αρμενικής Επαναστατικής Ομοσπονδίας  που έμεινε γνωστός για τη συμμετοχή του στην ομάδα εκτελεστών της επιχείρησης «Νέμεσις», η οποία αποσκοπούσε στην εξόντωση των πρωταιτίων της γενοκτονίας των Αρμενίων στα εδάφη της Οθωμανικής Αυτοκρατορίας. Για τη δράση του τιμάται από τους ομοεθνείς του ως εθνικός ήρωας 1 .
Ο Γεργκανιάν γεννήθηκε την 20η Μαΐου 2  του 1900 στο Ερζερούμ της Οθωμανικής Αυτοκρατορίας και κατά την εφηβική του ηλικία αναγκάστηκε να εγκαταλείψει τη γενέτειρά του καταφεύγοντας στη Ρωσική Αυτοκρατορία, εξαιτίας της μαζικής εξόντωσης των Αρμενίων στο πλαίσιο της εφαρμοζόμενης γενοκτονίας. Αργότερα έλαβε μέρος κατά τον Α΄ Παγκόσμιο Πόλεμο στην εκστρατεία του Καυκάσου ως οπλίτης των αρμενικών εθελοντικών δυνάμεων του ρωσικού στρατού και κατόπιν της Πρώτης Αρμενικής Δημοκρατίας πολεμώντας μεταξύ άλλων στη μάχη του Μπας-Αμπαράν, στο Απαράν της σημερινής Αρμενίας 3 .
Από το 1919 συμμετείχε ως μέλος της ομάδας εκτελεστών στην επιχείρηση «Νέμεσις» της Αρμενικής Επαναστατικής Ομοσπονδίας για την τιμωρία των πρωτεργατών της γενοκτονίας των Αρμενίων 1 . Το 1920 εκτέλεσε ένα κυβερνητικό στέλεχος του Αζερμπαϊτζάν και το επόμενο έτος εκτέλεσε στην Τιφλίδα τον πολιτικό και πρώην πρωθυπουργό της Λαοκρατικής Δημοκρατίας του Αζερμπαϊτζάν, Φατάλι Χαν Κίοσκι 4 , ο οποίος θεωρείτο αντιαρμένιος 3  και υπεύθυνος 4  για τη μεγάλη σφαγή των Αρμενίων του Μπακού τον Σεπτέμβριο του 1918.
Στις 17 Απριλίου του 1922, από κοινού με τον Αρσαβίρ Σιρακιάν 5  εκτέλεσε στο Βερολίνο μετά από περίπου έναν μήνα παρακολούθησης 6 , τους Νεότουρκους Μπαχαεντίν Σακίρ  και Τζεμάλ Αζμί . Απέφυγε τη σύλληψη και αργότερα εγκαταστάθηκε για μερικά χρόνια στη Ρουμανία. Το 1927 ο Γεργκανιάν μετανάστευσε στο Μπουένος Άιρες της Αργεντινής και το 1931 μετακόμισε στην Κόρδοβα, όπου απεβίωσε στις 2 Αυγούστου του 1934, προσβεβλημένος από φυματίωση 3 . Ήταν παντρεμένος και πατέρας μίας κόρης 2 .
Ο Γεργκανιάν τιμάται από τους Αρμένιους ως εθνικός ήρωας, ενώ το 2000 πραγματοποιήθηκε στο Γερεβάν ειδική εκδήλωση για τη συμπλήρωση ενός αιώνα από τη γέννησή του 1 .
