Ο Δάνδαμης ήταν Βραχμάνος φιλόσοφος και γυμνοσοφιστής, τον οποίο ο Μέγας Αλέξανδρος συνάντησε στη δασική περιοχή των Τάξιλων 1   στην Ινδία. Η Ινδική ονομασία του ήταν Ντάντι  ή Νταντι-Σουάμι  2 . Επίσης αναφέρεται και ως Μάνδανης. 3  Η γνωριμία του με τον Αλέξανδρο έγινε μέσω του Βραχμάνου ασκητή Καλανού, ο οποίος ακολουθούσε το στράτευμα του Αλεξάνδρου.  
Κατά τον Αρριανό, ο Δάνδαμης ήταν ο πιο ηλικιωμένος απ’ τους Βραχμάνες και δάσκαλος όλων των άλλων, και ο ίδιος δεν πήγε να υποβάλει τα σέβη του στον κατακτητή , ούτε άφησε τους άλλους να πάνε. Σε κάποιον  που πήγε να τους επιδώσει πρόσκληση του Αλεξάνδρου, απάντησε ότι κι εκείνος ήταν γιος του Δία, όπως κι ο Αλέξανδρος, και ότι δεν χρειαζόταν τίποτα από όσα μπορούσε να του προσφέρει. Ήταν απόλυτα ευτυχισμένος με όσα του πρόσφερε η ινδική γη και, όταν θα πέθαινε, θα απαλλασσόταν από τον ενοχλητικό σύντροφό του, το σώμα του. Είπε ακόμη να μεταφέρουν στον Αλέξανδρο ότι κανένας δεν κατέχει μεγαλύτερο κομμάτι γης απ’ όσο πατάει, ότι ο Αλέξανδρος μόνο στην πολυπραγμοσύνη και την έπαρση διέφερε απ’ όλους τους άλλους ανθρώπους 4  και ότι κατέκτησε μεγάλη έκταση μακριά από την πατρίδα του, αλλά τη μοίρασε σε άλλους για να τη διοικούν και όταν θα πεθάνει θα κατέχει τόση γη, όση θα καλύπτει το σώμα του 5 . 
Κατά τον Πλούταρχο , ο Αλέξανδρος έστειλε στους πιο διάσημους Βραχμάνες πρόσκληση με τον Ονησίκριτο, σύμφωνα με τα λεγόμενα του οποίου, ο Σφίνης τον δέχθηκε πολύ προσβλητικά. Τον διέταξε να βγάλει το χιτώνα του και να σταθεί μπροστά του γυμνός, «κι ας τον είχε στείλει ο ίδιος ο Δίας». Ο Δάνδαμις ήταν πιο ήρεμος και, αφού άκουσε τον Ονησίκριτο, τον αρκετά αργότερα μαθητή του κυνικού φιλόσοφου Διογένη, να του εξηγεί τις θεωρίες των Σωκράτη, Πυθαγόρα και Διογένη, ρώτησε «Για ποιον λόγο έκανε τόσο δρόμο ως εδώ ο Αλέξανδρος;».
