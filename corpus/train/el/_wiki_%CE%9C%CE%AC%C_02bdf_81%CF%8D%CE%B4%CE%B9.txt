Η Μάχη στο Καρύδι ήταν μία πολεμική σύγκρουση, που έγινε το 1258 μεταξύ του Πριγκιπάτου της Αχαΐας και των υποτελών του. Η εμφύλια μάχη έγινε στο όρος Καρύδι, ανάμεσα στην Αθήνα και τα Μέγαρα.
Ο Γουλιέλμος Β΄ Βιλλεαρδουίνος ήταν νυμφευμένος με την Καριντάνα νταλλε Κάρτσερι, η οποία το 1255 κληρονόμησε το βόρειο τμήμα της Εύβοιας με τους Ωρεούς, ένα από τα τρία μέρη της Εύβοιας, από τον Μαρίνο Α΄ νταλε Κάρτσερι. Ο Γουλιέλμος Β΄ τότε διεκδίκησε τη κληρονομία της γυναίκας του από τους δύο άλλους τριτημόριους, της Χαλκίδας και της Καρύστου, που όμως είχαν την υποστήριξη της Βενετίας. Ο Γουλιέλμος Β΄ κάλεσε τους δύο αντιρρησίες τριάρχους Γουλιέλμο Α΄ ντα Βερόνα και ο Ναρζότο νταλε Κάρτσερι να συναντηθούν, όπως και έγινε, αλλά τους συνέλαβε. Μετά από αυτό, οι υπόλοιποι ιππότες της Εύβοιας αντέδρασαν και ξεκίνησε πόλεμος μεταξύ του Πριγκιπάτου και της Εύβοιας με τους συμμάχους της βαρόνους.
Ο Γουλιέλμος Β΄ το 1258 εισέβαλε στην Αττική, αλλά στο όρος Καρύδι έτρεξε να τον αντιμετωπίσει ο στρατός των συμμάχων βαρόνων. Αυτός ήταν υπό την αρχηγία του δούκα των Αθηνών Γκυ Α΄ ντε Λα Ρος, που είχε τη βοήθεια των Ουμπερτίνο Παλαβιτσίνι μαρκησίου της Βοδονίτσας, Γοδεφρείδου του Μπρυγέρ βαρόνου της Καρύταινας, Θωμά ντ' Ωτρεμανκούρ βαρόνου των Σαλώνων και του Γουλιέλμος ντε λα Ρος βαρόνου της Βελιγοστής & του Δαμαλά.
Η μάχη κατέληξε σε συντριπτική νίκη του Γουλιέλμου Β΄ και του στρατού του Πριγκιπάτου, που ανάγκασε τον δούκα των Αθηνών να τραπεί σε φυγή· στη μάχη σκοτώθηκε ο βαρόνος του Πριγκιπάτου Γιλβέρτος ντε Κορ 1 .
Στην συνέχεια ο Γουλιέλμος Β΄ κάλεσε τους ηττημένους στην Κούρτη για να τιμωρηθούν, όπως και πήγαν. Όλοι δήλωσαν εκ νέου υποταγή στον πρίγκιπα και συγχωρέθηκαν, εκτός από τον βαρόνο της Καρύταινας, που ο Γουλιέλμος Β΄ -μετά από πιέσεις των υπόλοιπων βαρόνων- τον συγχώρεσε, αλλά του περιόρισε τις εξουσίες 2 .
