Συντεταγμένες: 41°13′57.22″N 24°37′20.92″E  /  41.2325611°N 24.6224778°E  / 41.2325611; 24.6224778
Το Ιωνικό ή Άνω Ιωνικό είναι ημιορεινό χωριό της Θράκης στην Περιφερειακή Ενότητα Ξάνθης. 1 
Το Ιωνικό βρίσκεται προς τα όρια με την Περιφερειακή Ενότητα Δράμας και την Περιφερειακη Ενότητα Καβάλας σε απόσταση 38 χλμ. Δ.-ΒΔ. από την Ξάνθη, 55 χλμ. Α.-ΒΑ. από τη Δράμα και 67 χλμ. ΒΑ. από την Καβάλα. Το χωριό είναι κτισμένο στους νότιους πρόποδες της Δυτικής Ροδόπης σε υψόμετρο 232 μέτρα 2  ενώ στα  νότιά του είναι το Κάτω Ιωνικό και νοτιότερα περνάει η ΕΟ Ξάνθης - Δράμας. Η παλιά του ονομασία, από την τουρκοκρατία, είναι Χουσεϊν-Κιόϊ και ανήκε από το 1878 ως το 1912 στο βιλαέτι Aδριανούπολης, στο σαντζάκι Γκιουμουλτζίνας  και στον καζά Ξάνθης. 3  Με την ίδια ονομασία αναφέρεται, μετά την απελευθέρωση της Θράκης, το 1919 να  προσαρτάται στην τότε κοινότητα Κοζλούτσης . Το 1928 με το ΦΕΚ 4Β - 16/01/1928 ορίστηκε έδρα της τότε κοινότητας Νεοχωρίου και με το ΦΕΚ 193Α - 20/09/1928 μετονομάστηκε σε Ιωνικόν. 4  Σύμφωνα με το Πρόγραμμα «Καλλικράτης» μαζί με το Νεοχώρι, την Καλύβα, το Κάτω Ιωνικό και το Σταυροχώρι αποτελούν την τοπική κοινότητα Νεοχωρίου που υπάγεται στη δημοτική ενότητα Σταυρούπολης του Δήμου Ξάνθης και σύμφωνα με την απογραφή του 2011 έχει ως πληθυσμό 45 κατοίκους. 5  
