Η Πέγκυ Σταθακοπούλου  είναι Ελληνίδα ηθοποιός του θεάτρου και της τηλεόρασης.
Είναι το πρώτο παιδί της οικογένειας του Διονύση και της Ευαγγελίας Σταθακοπούλου. Φοίτησε στη Νομική Σχολή του Πανεπιστημίου Αθηνών και στη Δραματική Σχολή του Εθνικού Θεάτρου.
Είναι παντρεμένη με τον αρχιτέκτονα Αλέξανδρο Καλδή και έχουν αποκτήσει μια κόρη, τη Χριστίνα.
Τον Μάρτιο 2019 ανακοίνωσε την υποψηφιότητά της με τη Νέα Δημοκρατία για τις ευρωεκλογές 2019. 1 
Η ηθοποιός κάνει το ντεμπούτο της στο θεατρικό σανίδι το 1983 στον θίασο του Κώστα Καρρά με το έργο του Κλαρκ Σε ποιον ανήκει η ζωή μου. Λίγους μήνες μετά, συμμετέχει ως Βαλερύ Ποπώφ στην Εύθυμη χήρα", δίπλα στην υπέρλαμπρη Αλίκη Βουγιουκλάκη αλλά και σε μια ομάδα εξαίρετων ηθοποιών που απαρτίζουν το θίασο, όπως ο Δάνης Κατρανίδης, ο Γιάννης Μπέζος, ο Γιάννης Ζαβραδινός κ.ά. Την επόμενη σεζόν εμφανίζεται ως πρωταγωνίστρια στο πλευρό του Μάνου Κατράκη, αποσπώντας διθυραμβικές κριτικές. Στη συνέχεια έρχονται οι παραστάσεις Ήταν όλοι τους παιδιά μου του Άρθουρ Μίλερ, Η λοκαντιέρα του Κάρλο Γκολντόνι, Ηθοποιός Κην, Με το ίδιο νόμισμα του Νόρμαν Κράσνα, Ρινόκερος του Ευγένιου Ιονέσκο, Πρωτομάστορας Σόλνες του Ερρίκου Ίψεν, Συρανό ντε Μπερζεράκ, Bella Venezia, Τερέζ Ρακέν του Εμίλ Ζολά κ.ά.
Ακολουθεί πιστά τις σκηνοθετικές οδηγίες των Γιάννη Ιορδανίδη, Λευτέρη Βογιατζή, Κώστα Αρζόγλου, Νικαίτης Κουντούρη, Γρηγόρη Βαλτινού, Μάγιας Λυμπεροπούλου, Αθανασίας Καραγιαννοπούλου σε πολλά έργα κλασικού και σύγχρονου ρεπερτορίου, και συνεργάζεται με πλειάδα αξιόλογων ηθοποιών της ελληνικής θεατρικής σκηνής μεταξύ των οποίων οι Γιώργος Μιχαλακόπουλος, Κώστας Αρζόγλου, Γιάννης Φέρτης, Κώστας Καρράς, Νικήτας Τσακίρογλου, Γρηγόρης Βαλτινός, Γιάννης Βούρος, Μηνάς Χατζησάββας, Φίλιππος Σοφιανός, Χρυσούλα Διαβάτη, Νόρα Βαλσάμη, Ντίνα Κώνστα, Απόστολος Γκλέτσος, Στράτος Τζώρτζογλου, Γιώργος Τζώρτζης.
Επίσης, πρωταγωνιστεί σε αρκετά θεατρικά έργα διασκευασμένα για την τηλεόραση αλλά και το ραδιόφωνο.
Η παρθενική της εμφάνιση στην τηλεόραση γίνεται το 1983, στην -τολμηρή για τα δεδομένα της τότε εποχής- σειρά της ΕΡΤ, Η κάθοδος. Ο σεναριογράφος και σκηνοθέτης της κοινωνικής σειράς Γιώργος Μιχαηλίδης την ξεχωρίζει και της εμπιστεύεται τον ρόλο της 19χρονης ηρωίδας, Άννας, η οποία το έχει σκάσει από το σπίτι της και έχει εμπλακεί στα δίκτυα των ναρκωτικών. Στην κρατική τηλεόραση ακολουθούν Το μινόρε της αυγής και Το πήδημα του βάτραχου.
Στις αρχές της δεκαετίας του ’90, αρχίζει να συνεργάζεται με το ιδιωτικό κανάλι του ΑΝΤ1. Εκεί, μέσω των πολύ πετυχημένων τηλεοπτικών σειρών συστήνεται ξανά στο ευρύ κοινό και γίνεται ιδιαίτερα αγαπητή στους τηλεθεατές. Πρωταγωνιστεί σε επεισόδια των πετυχημένων σειρών του Πάνου Κοκκινόπουλου Ανατομία ενός εγκλήματος και Κόκκινος κύκλος καθώς και στο Τμήμα ηθών.
Το 1993 βραβεύεται για την ερμηνεία της στο ρόλο της Πηνελόπη Δέλτα στην ιστορική σειρά Η εκτέλεση, μια σειρά βασισμένη στο ομώνυμο βιβλίο του Φρέντυ Γερμανού και σε σκηνοθεσία Κώστα Κουτσομύτη. Από την τηλεοπτική της πορεία, επίσης ξεχωρίζει ιδιαίτερα η σειρά Μια ζωή για την Έλσα σε σενάριο Νίκου Παναγιωτόπουλου και σκηνοθεσία Βασίλη Τσελεμέγκου, στην οποία συμπρωταγωνιστεί με τους Γιάννη Βόγλη, Κάκια Ιγερινού, Λάζαρο Γεωργακόπουλο, Αφροδίτη Γρηγοριάδου, Έφη Μουρίκη, Γιώργο Τζώρτζη και Στάθη Κακαβά. Η ερμηνεία της στον ρόλο της νεαρής ταλαντούχας αρχιτέκτονα που έρχεται αντιμέτωπη με τον εφιάλτη του καρκίνου, ευαισθητοποιεί και αφυπνίζει το -γυναικείο κυρίως- κοινό γύρω από το θέμα του καρκίνου του μαστού.
Ακόμη, επιτυχία σημειώνει και η αστυνομική - ρομαντική σειρά του Μανούσου Μανουσάκη Ταύρος με Τοξότη. Μαζί με τον Γιάννη Βούρο θεωρούνται ταιριαστό τηλεοπτικό ζευγάρι. Γι' αυτό και η ίδια συνταγή επαναλαμβάνεται περίπου δέκα χρόνια αργότερα, με τη σειρά Και σερά σερά σε σενάριο Ρένας Ρίγγα και σκηνοθεσία Γιάννη Βούρου. Το 2018 επιστρέφει στη τηλεόραση ως Κάτια Τσακίρη στην καθημερινή σειρά του Γιώργου Κυρίτση Ο πρίγκιπας της φωτιάς.
Αναλυτικά, οι ελληνικές τηλεοπτικές σειρές στις οποίες έχει παίξει:
Τη δεκαετία του ’80 – μια δεκαετία-παράδεισος για τα ελληνικά VideoClubs- πρωταγωνιστεί σε αρκετές ταινίες δίπλα στους Γιάννη Βούρο, Νίκο Γαλανό, Παύλο Ευαγγελόπουλο, Ανδρέα Ανδρεόπουλο κ.ά.
Αναλυτικά, οι Ελληνικές βιντεοταινίες στις οποίες έχει παίξει:
Ο άντρας της χρονιάς
Ρεπορτάζ αγάπης
Ολέθριος έρωτας
