Ο Απόστολος Κόντος  είναι Έλληνας πρώην διεθνής καλαθοσφαιριστής. Αγωνιζόταν στη θέση σμολ φόργουορντ και υπήρξε ένας από τους κορυφαίους Έλληνες καλαθοσφαιριστές στη θέση αυτή, όντας ένας από τους καλύτερους σουτέρ και σκόρερ. Είναι ο  4ος σκόρερ όλων των εποχών στο ελληνικό πρωτάθλημα με 8.712 πόντους. 1  Αποτελεί μία από τις σημαντικότερες μορφές στην ιστορία του Παναθηναϊκού Αθλητικού Ομίλου. 2 
Αγωνίστηκε στον Ιωνικό Νέας Φιλαδελφείας και στον Παναθηναϊκό. Το 1969, η μεταγραφή του στους πράσινους είχε στοιχίσει τότε 500.000 δραχμές και είχε αποτελέσει είδηση.
Με τον Παναθηναϊκό κατέκτησε 9 πρωταθλήματα , 3 κύπελλα  και ήταν ο αρχηγός της ομάδας σε μερικές από τις πιο μεγάλες στιγμές της ιστορίας της καθώς και ένας από τους μεγαλύτερους Έλληνες καλαθοσφαιριστές που αγωνίστηκαν στον ΠΑΟ και όχι μόνο. Συμμετείχε στα ημιτελικά του Κυπέλλου Πρωταθλητριών το 1972. Το 1982 με δύο δικές του βολές με αντίπαλο την ΤΣΣΚΑ Μόσχας στην Αθήνα, ο Παναθηναϊκός των Κορωναίου, Κοκολάκη, Βίδα προκρίθηκε στους 6  του Κυπέλλου Πρωταθλητριών. 3  4  Διέθετε μεγάλη ευχέρεια στο σκοράρισμα, ιδιαίτερα με προσπάθειες από μεγάλες αποστάσεις. Δύο φορές ήταν δεύτερος σκόρερ του πρωταθλήματος, το 1973–74 και το 1984–85. 5 
Το 1983 ο Παναθηναϊκός κατακτά το κύπελλο Ελλάδας απέναντι στον  Ολυμπιακό, όμως ο Απόστολος Κόντος εκνευρισμένος από τη μη συμμετοχή του στον τελικό αποχώρησε από την ομάδα. 6  Σε ηλικία 39 ετών έγινε ο δεύτερος μεγαλύτερος σε ηλικία  αθλητής στο ελληνικό πρωτάθλημα που μεταγράφηκε όταν αποκτήθηκε από την ΑΕΚ, όπου αγωνίστηκε με τον παλιό του φίλο Βασίλη Γκούμα. Στις 19 Οκτωβρίου 1985, πραγματοποιήθηκε η 6η αγωνιστική της Α’ Εθνικής με την αναμετρήση Ολυμπιακός–ΑΕΚ, στην οποία η Κόντος έγινε ο παίκτης με τις περισσότερες συμμετοχές στο πρωτάθλημα της Α' Εθνικής με 383. 5  Το Φεβρουάριο του 1987 αποσύρθηκε μετά από 25 χρόνια στους αγωνιστικούς χώρους.
Η διαδρομή του στους πάγκους ήταν μακρά και επιτυχημένη. Για τρεις περίπου δεκαετίες από τη θέση του προπονητή είχε αρκετές επιτυχίες όπως η άνοδος στη μεγάλη κατηγορία με τον Τρίτωνα το 1979 -όταν ακόμη αγωνιζόταν δηλαδή- και τον  Εσπερο το 1989, ενώ μεταξύ άλλων δούλεψε ακόμη στο  Μίλωνα, τον Ιωνικό, το  Παγκράτι και τη  Δάφνη. 4 
Ανέλαβε προπονητής της ΑΕΚ για τη σεζόν 1993–94. Το 2011 κυκλοφόρησε την αυτοβιογραφία του με τίτλο 
«Απόστολος Κόντος: Έρωτας με το καλάθι». 7 
Έχοντας σημειώσει 1.114 πόντους με την Εθνική Ελλάδος, κατατάσσεται στους 20 καλύτερους σκόρερ που έχουν αγωνιστεί με τη γαλανόλευκη φανέλα. Συμμετείχε σε 114 αγώνες. Έχει αγωνιστεί στο Ευρωμπάσκετ 1973, Ευρωμπάσκετ 1975 και στο Κύπελλο Εθνών Ευρώπης το 1974.
Με την εθνική εφήβων κατέκτησε το ασημένιο μετάλλιο στο Ευρωμπάσκετ εφήβων του 1970. Με την Εφήβων είχε 24 συμμετοχές και 404 πόντους . Παράλληλα έκανε μια εντυπωσιακή διαδρομή με την Εθνική Ενόπλων Δυνάμεων και Σωμάτων Ασφαλείας όπου ξεπέρασε τις 300 συμμετοχές σε παγκόσμια πρωταθλήματα και σε τουρνουά SHAPE. Τέσσερις φορές αναδείχθηκε πρώτος σκόρερ των παγκοσμίων πρωταθλημάτων που συμμετείχε, ενώ επτά φορές ήταν μέλος της καλύτερης πεντάδας στα τουρνουά SHAPE αναγκάζοντας τον Φαίδωνα Ματθαίου να τον αποκαλέσει «καλαθομηχανή». Όμως υπήρξαν και ομαδικές διακρίσεις, αφού στην καριέρα του κέρδισε χρυσό μετάλλιο σε Βαλκανικούς αγώνες, ενώ πήρε και ένα χάλκινο στους Μεσογειακούς αγώνες . 8 
Το 2008 σε μεγάλη ψηφοφορία για τις 100 μεγαλύτερες προσωπικότητες για τα 100 χρόνια στην ιστορία του Παναθηναϊκού Α.Ο, βγήκε 17ος συνολικά και 3ος καλαθοσφαιριστής .
Στις 9 Ιανουαρίου 2019, τιμήθηκε από τον Παναθηναϊκό ως ένα από τα σημαντικότερα πρόσωπα στην ιστορία της ομάδας που συμπληρώνει το 2019, 100 χρόνια μπασκετικής ιστορίας. Με τον Παναθηναϊκό αγωνίστηκε δεκατέσσερα χρόνια, κατέκτησε συνολικά δώδεκα τίτλους και είναι και ο πρώτος σκόρερ του συλλόγου. 9 
Τον Ιούλιο του 2020 το κλειστό γυμναστήριο της Νέας Φιλαδέλφειας μετονομάστηκε σε «Απόστολος Κόντος»
έπειτα από πρόταση του Δημάρχου Νέας Φιλαδέλφειας – Νέας Χαλκηδόνας τόσο προς το Δημοτικό Συμβούλιο, όσο και προς τον ίδιο τον  καλαθοσφαιριστή, και μετά και από την ομόφωνη απόφαση του Δημοτικού Συμβουλίου της πόλης, την Τετάρτη 22 Ιουλίου. 10 
Το 2014 κατέβηκε στις δημοτικές εκλογές ως υποψήφιος δήμαρχος στο Δήμο Φιλαδέλφειας – Χαλκηδόνας, ως επικεφαλής της δημοτικής κίνησης "Ζούμε μαζί". Τελικά κατετάγη τρίτος και βγήκε δημοτικός σύμβουλος. 11  12 
