Ο Ερβέ Μπαζέν , 1911- 1996, πλήρες όνομα Ζαν-Πιέρ Ερβέ-Μπαζέν, ήταν Γάλλος ποιητής και συγγραφέας, τα πιο γνωστά μυθιστορήματά του καλύπτουν ημι-αυτοβιογραφικά θέματα εφηβικής εξέγερσης και δυσλειτουργικών οικογενειών.
Άφησε το στίγμα του στη γαλλική λογοτεχνία του 20ου αιώνα με το μυθιστόρημά του Με την οχιά στο χέρι που δημοσιεύτηκε το 1948 και στη συνέχεια με τη δράση του για είκοσι χρόνια ως πρόεδρος της Ακαδημίας Γκονκούρ. 11 
Ο Ερβέ Μπαζέν, γεννήθηκε στην Ανζέ στις 17 Απριλίου 1911, καταγόμενος από καθολική οικογένεια της μεγαλοαστικής τάξης. Ήταν ανιψιός του συγγραφέα Ρενέ Μπαζέν. Ο πατέρας του ήταν δικαστικός που ανέλαβε πανεπιστημιακή και διπλωματική θέση στη Σαγκάη στην Κίνα όπου ταξίδεψε με τη σύζυγό του. Ο Ερβέ και ο αδελφός του μεγάλωσαν στο πατρογονικό κάστρο με τη γιαγιά τους, μετά τον θάνατο της οποίας η μητέρα τους επέστρεψε. Ο Μπαζέν εναντιώθηκε συχνά στη μητέρα του που ήταν αυταρχική γυναίκα. Έφυγε πολλές φορές κατά τη διάρκεια της εφηβείας του και αρνήθηκε να δώσει εξετάσεις στην Καθολική Νομική Σχολή της Ανζέ. Σε ηλικία 20 ετών απομακρύνθηκε από την οικογένειά του. Φεύγοντας από το σπίτι, εγκαταστάθηκε στο Παρίσι όπου σπούδασε στη Σορβόννη και πήρε πτυχίο φιλολογίας.  11 
Ο Μπαζέν έγινε μέλος της Ακαδημίας Γκονκούρ το 1958. Έγινε πρόεδρος της ακαδημίας το 1973 και αντικαταστάθηκε, μετά τον θάνατό του, από τον Χόρχε Σεμπρούν. Πολιτικά, ανήκε στο Κίνημα της Ειρήνης, κοντά στο κομμουνιστικό κόμμα. Το 1979 του απονεμήθηκε το Βραβείο Ειρήνης Λένιν.
Παντρεύτηκε τέσσερις φορές και απέκτησε επτά παιδιά. Το 1995, παραχώρησε τα χειρόγραφα και τις επιστολές του στα αρχεία της κοινότητας Νανσί, όπου βρίσκονταν ήδη τα αρχεία των αδελφών Εντμόν και Ζυλ ντε Γκονκούρ οι οποίοι κατάγονταν από την πόλη.
Το 1994 του απονεμήθηκε το παράσημο της Λεγεώνας της Τιμής.  12 
Ο Ερβέ Μπαζέν πέθανε στην Ανζέ στις 17 Φεβρουαρίου 1996.
Από το 1931 περίπου ο Μπαζέν βρέθηκε στο Παρίσι, όπου έλαβε πτυχίο φιλολογίας στη Σορβόννη. Κατά τη διάρκεια των επόμενων 15 ετών εργάστηκε σε πολλές μικρές δουλειές και έγραφε ποίηση με μικρή επιτυχία. Αξιοσημείωτο έργο αυτής της περιόδου είναι η ίδρυση μιας ποιητικής επιθεώρησης, La Coquille . Το 1947, κέρδισε το βραβείο Απολλιναίρ για το Jour, την πρώτη του ποιητική συλλογή. Το 1948 ακολούθησε η ποιητική συλλογή À la poursuite d'Iris.
Ακολουθώντας τη συμβουλή του Πωλ Βαλερύ, άφησε την ποίηση για να επικεντρωθεί στην πεζογραφία. 13 
Οι εφηβικές συγκρούσεις με τη μητέρα του, του ενέπνευσαν το μυθιστόρημα Με την οχιά στο χέρι το 1948. Το μυθιστόρημα αφηγείται την παιδική ηλικία και την εφηβεία ενός παιδιού και τα προβλήματα με τη σκληρή και αυταρχική μητέρα του. Είχε τεράστια επιτυχία στη μεταπολεμική Γαλλία και ακολούθησαν Ο θάνατος του μικρού αλόγου και Η κραυγή της κουκουβάγιας, που έχουν ως ήρωες τους χαρακτήρες του πρώτου μυθιστορήματος και αποτελούν τριλογία. Σε άλλα έργα του, η βίαιη σάτιρα είχε στόχο την αστική τάξη, τις οικογενειακές πιέσεις και τα εγκλήματα του βιομηχανικού πολιτισμού. Εκτός από μυθιστορήματα, έγραψε επίσης διηγήματα και δοκίμια.  14 
Αρκετά έργα του Ερβέ Μπαζέν μεταφέρθηκαν σε ταινίες για τον κινηματογράφο και την τηλεόραση. 15 Το μυθιστόρημα Το κεφάλι ενάντια στους τοίχους , που διηγείται την ιστορία της καταστροφής της προσωπικότητας ενός νέου μετά από μακρά παραμονή σε ποινικά ψυχιατρικά ιδρύματα και αναφέρεται και στο δικαστικό σύστημα που τα υποστηρίζει, μεταφέρθηκε στην οθόνη το 1959. Το 1986 Η κραυγή της κουκουβάγιας. Το 2004 επίσης η ταινία Με την οχιά στο χέρι. 16 
Το 1966, στο δοκίμιό του Plumons l’Oiseau  ο Μπαζέν πρότεινε μια σχεδόν φωνητική ορθογραφία για τη γαλλική γλώσσα που ονόμασε «l’ortografiǝ lojikǝ» . Πρότεινε επίσης έξι νέα σημεία στίξης.
