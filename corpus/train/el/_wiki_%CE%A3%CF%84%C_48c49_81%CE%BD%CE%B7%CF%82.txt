Το Στάδιο Νέας Σμύρνης γνωστό και ως Γήπεδο Πανιωνίου, κτίστηκε το 1939, επεκτάθηκε σε διάφορες περιόδους και ανακαινίστηκε το 2003. Βρίσκεται στη Νέα Σμύρνη, στην οδό Ιωάννου Χρυσοστόμου 1, τέσσερα χιλιόμετρα νότια του κέντρου της Αθήνας. Αποτελεί την έδρα του Πανιωνίου Γυμναστικού Σύλλογου Σμύρνης και ανήκει στο ερασιτεχνικό του τμήμα. Έχει χωρητικότητα 11.115 καθήμενων θεατών.
Από το 1922 που ξεριζώθηκε από τη Σμύρνη, ο Πανιώνιος στεγαζόταν στο Παναθηναϊκό Στάδιο. Εν τω μεταξύ άρχισε σιγά σιγά να δημιουργείται η Νέα Σμύρνη, το προάστιο που στέγασε τους Μικρασιάτες πρόσφυγες, στο πολεοδομικό σχέδιο του οποίου είχε προβλεφθεί χώρος για τη δημιουργία αθλητικών εγκαταστάσεων. Παρά την ίδρυση από το 1928 του ΑΟ Νέας Σμύρνης, του μετέπειτα γνωστού Μίλωνα, τελικά αποφασίστηκε να δημιουργηθεί στάδιο για τη μεταφορά και στέγαση του Πανιωνίου, του ιστορικού συλλόγου της Σμύρνης, που είχε καταφέρει να επιβιώσει από τη λαίλαπα της καταστροφής και της προσφυγιάς.
Το Νοέμβριο του 1937, σε κοινή συνεδρίαση, το ΔΣ του Πανιωνίου υπό τον πρόεδρο Δημητρό Καραμπάτη και το συμβούλιο της τότε Κοινότητας Νέας Σμύρνης υπό τον κοινοτάρχη Αθανάσιο Καρύλλο, συμφώνησαν να μεταφερθεί ο σύλλογος στη Νέα Σμύρνη και όρισαν ως χώρο ανέγερσης του Γυμναστηρίου έκταση 18,3 στρεμμάτων νότια του Ασύλου Άγιος Ανδρέας. Έτσι, μπήκαν οι βάσεις για τη μεταφορά του σωματείου στη συνοικία, όπου είχαν εγκατασταθεί από το 1926 οι πρόσφυγες από τη Σμύρνη.
Στις 26 Φεβρουαρίου 1938 δημοπρατείται η έκταση και αμέσως αρχίζει η διαμόρφωση του χώρου σε στάδιο με στίβο, κουλουάρ κλπ. Τον Ιούνιο του ίδιου έτους ο Πανιώνιος διοργανώνει στο δικό του γυμναστήριο τους Λαϊκούς Αγώνες Εργαζομένων, τους οποίους είχε καθιερώσει για την αναζήτηση νέων αθλητικών ταλέντων. Τον ίδιο μήνα γίνεται η θεμελίωση των εγκαταστάσεων του σταδίου, διαστάσεων 170x110 μ., στο οποίο προβλέπεται ποδοσφαιρικό γήπεδο διαστάσεων 105x70 μ. Το 1939 κτίζονται τα αποδυτήρια, έγινε περιτοίχιση και άλλα έργα:
Εις το Στάδιον του Πανιωνίου, παρά την Νέαν Σμύρνην, εγένετο μετά την περιμάνδρωσιν και η σκυρόστρωσις του στίβου, ήδη δε τοποθετείται καρβουνίδι κ.λπ. δια την συμπλήρωσιν του στίβου. Υπολογίζεται ότι το στάδιον θα χρησιμοποιηθή από του προσεχούς Ιανουαρίου. 2 Έτσι το επόμενο έτος ο σύλλογος μεταφέρεται στο γήπεδο Πανιωνίου, όπως ονομάστηκε. Στα τέλη του καλοκαιριού του 1940 πραγματοποιούνται για πρώτη φορά ποδοσφαιρικοί αγώνες, τα έσοδα των οποίων προσφέρονται για την επισκευή του τορπιλισμένου πλοίου «Έλλη». Στις 15 Σεπτεμβρίου 1940 τελούνται τα επίσημα εγκαίνια και ο πανηγυρικός εορτασμός της 50ετίας του συλλόγου, τον βρίσκει εγκατεστημένο σε δικό του χώρο.
Οι εξέδρες κτίστηκαν σταδιακά. Από τη δεκαετία του ’70 είχαν σχήμα πετάλου με τη νότια πλευρά να είναι άχτιστη. Αργότερα η χαμηλή εξέδρα της βόρειας πλευράς που στηριζόταν σε χωματένιο ανάχωμα αφαιρέθηκε για να γίνουν άλλες εγκαταστάσεις και χτίστηκε διώροφη εξέδρα στο νότιο πέταλο. Έτσι πάλι απέκτησε σχήμα πετάλου με άχτιστη τη βόρεια πλευρά. Μετά τους σεισμούς του 1999 η διώροφη εξέδρα στο νότιο πέταλο δεν χρησιμοποιείται λόγω της κακής κατάστασης του άνω διαζώματος. Το 2003 κατασκευάστηκε νέο σκέπαστρο πάνω από τη δυτική κερκίδα. Από το 2009 στους ποδοσφαιρικούς αγώνες καθιερώθηκε το ηλεκτρονικό εισιτήριο.
Πριν την τοποθέτηση των καθισμάτων η χωρητικότητα του σταδίου ήταν περίπου 20.000 θεατές. Από το 2007 μέχρι σήμερα η χωρητικότητα του γηπέδου πέφτει στους 11.115 καθήμενους θεατές από 17.500, που είναι η υφιστάμενη χωρητικότητα, λόγω έλλειψης αδειοδότησης των θυρών 8 και 9 στο πέταλο. 
Το ρεκόρ εισιτηρίων είναι 20.950 και σημειώθηκε στις 27 Ιανουαρίου 1974 για τον ποδοσφαιρικό αγώνα πρωταθλήματος Α΄ Εθνικής Πανιώνιος-Παναθηναϊκός. Επίσης, τη δεκαετία του '70 είχαν σημειωθεί προσελεύσεις άνω των 20.000 και σε άλλους σημαντικούς αγώνες.
Σήμερα η χωρητικότητα ανέρχεται σε 11.115 καθήμενους θεατές. Με αυτήν, σημειώθηκε ρεκόρ προσέλευσης θεατών  σε σημαντικούς αγώνες του Πανιωνίου, όπως εναντίον της Λάτσιο την άνοιξη του 1999 για τα προημιτελικά του κυπέλλου Κυπελλούχων, της Μπαρτσελόνα το 2003 για τον β΄ γύρο του κυπέλλου ΟΥΕΦΑ και τον Παναθηναϊκό - επίσης - το φθινόπωρο του 2008 για το πρωτάθλημα.
Εκτός από τo γήπεδο ποδοσφαίρου που αγωνίζεται η ποδοσφαιρική ομάδα του συλλόγου, το στάδιο περιλαμβάνει:
Ο Κωνσταντίνος Τσακίρης, πρώην πρόεδρος και μεγαλομέτοχος της ΠΑΕ Πανιώνιος ΓΣΣ ανακοίνωσε την επιθυμία του συλλόγου για αντικατάσταση του παλαιού σταδίου με ένα καινούριο αθλητικό κέντρο έκτασης 29.000 μ² και κόστους 60 εκατομμυρίων ευρώ. 5  Το νέο αθλητικό κέντρο θα περιλαμβάνει ένα σύγχρονο ποδοσφαιρικό γήπεδο χωρητικότητας 12.000 θέσεων, γήπεδα καλαθοσφαίρισης και πετοσφαίρισης, ένα κολυμβητικό συγκρότημα , στίβο και προπονητικό κέντρο, καθώς και υποδομές για πυγμαχία, ρυθμική γυμναστική, πάλη και άλλα. Επιπροσθέτως, θα περιλαμβάνει ένα κτηριακό συγκρότημα 6.500 μ² για συμπληρωματικές υπηρεσίες για το ποδοσφαιρικό γήπεδο όπως αποδυτήρια, γραφεία, εστιατόρια, υπηρεσίες VIP και δημοσιογραφικές εγκαταστάσεις. 6  Οι επιπλέον εγκαταστάσεις θα χρησιμοποιηθούν από τα υπόλοιπα τμήματα του Πανιωνίου.
Το έργο του νέου γηπέδου προκάλεσε διαμάχες από μικρό αριθμό καταγγελόντων από τη πλευρά του Δημοτικού Συμβουλίου του Δήμου Νέας Σμύρνης, οι οποίοι αντιτίθενται στην κατασκευή του γηπέδου και απειλούν να λάβουν νομικά μέτρα εναντίον της, εκτός αν συμφωνηθεί ένας νέος τύπος κατασκευής αναφορικά με ορισμένες πτυχές του έργου. Το κύριο επιχείρημα των καταγγελόντων είναι πως το νέο αθλητικό κέντρο θα έχει αυξημένους εμπορικούς χώρους εν συγκρίσει με το υπάρχον στάδιο, και θα προκαλέσει κυκλοφοριακή συμφόρηση στη περιοχή. Ο σύλλογος απαντά πως αυτός ο επιπλέον χώρος για εμπορική χρήση στα αρχιτεκτονικά σχέδια του έργου, είναι κυρίως χώροι στάθμευσης και γραφεία της διοίκησης του συλλόγου, και δεν θα κατασκευαστούν εμπορικά καταστήματα όπως υποστηρίζει η άλλη πλευρά. Επιπλέον, ο σύλλογος υποστηρίζει πως σύμφωνα με το ισχύον σχέδιο πόλης, στην περιοχή του υπάρχοντος σταδίου υπάρχει χώρος για επιπλέον εμπορική χρήση ο οποίος δεν είναι σε λειτουργία ή δεν έχει μισθωθεί.
Η διαμάχη έπαυσε προσωρινά, με τον σύλλογο να τονίζει πως χωρίς εμπορικούς χώρους το καινούριο στάδιο δε θα μπορεί να έχει τα απαιτούμενα έσοδα, ώστε να αποπληρωθεί η κατασκευή του, και υπεσχέθη πως θα επιστρέψει με νέα πρόταση που θα ικανοποιεί όλες τις πλευρές. Μάλιστα, ο Δήμος Νέας Σμύρνης, ο οποίος είχε θετική στάση στην κατασκευή του νέου αθλητικού κέντρου, αναμένεται να διευκολύνει τη συζήτηση και να βοηθήσει στην επίλυση του προβλήματος.
