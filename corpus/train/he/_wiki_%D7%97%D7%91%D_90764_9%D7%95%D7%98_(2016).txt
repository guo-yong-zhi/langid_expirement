חברי הדרקון אליוט  הוא סרט הרפתקאות בהפקת אולפני דיסני, גרסה מחודשת של סרט מוזיקלי באותו שם משנת 1977. בסרט מככבים ברייס דאלאס הווארד, אוקס פגלי, וס בנטלי, קארל אורבן, אונה לורנס ורוברט רדפורד. הסרט מגולל את סיפורו של ילד פראי יתום שמתיידד עם דרקון בצפון מערב האוקיינוס השקט וההשלכות שבאות בעקבות גילוי השניים על ידי תושבי עיירה מקומית.
הסרט הוקרן בבכורה בתיאטרון אל קפיטן ב-8 באוגוסט 2016 ושוחרר לאקרנים בארצות הברית ב-12 באוגוסט 2016 על ידי חברת וולט דיסני. הסרט זכה לביקורות חיוביות מצד המבקרים והכניס למעלה מ-143 מיליון דולר ברחבי העולם לעומת תקציב הפקה של 65 מיליון דולר.
פיט הוא ילד בן חמש, שהתייתם מהוריו, לאחר שניצל מתאונת דרכים בנסיעה משפחתית ביער. הוא נאסף על ידי דרקון עם פרווה ירוקה, עיניים צהובות, וכנפיים ענקיות שמציל אותו מלהקת זאבים.
שש שנים לאחר מכן, פיט עכשיו בן 11, חי ביער עם הדרקון, לו קרא 'אליוט' כשמה של דמות בספר ילדים שפיט לקח עמו מהתאונה. בקרבת היער עיירה, בה מסופרת אגדה אודות דרקון שחי ביער, אף אחד לא ראה אותו מלבד מר מיצ'אם שטוען שראה את הדרקון. גרייס, ביתו של מיצ'אם, היא שומרת היער. בסיור ביער לקראת כריתה של אזור חדש עבור מפעל העץ המקומי היא מאבדת מצפן שניתן לה על ידי הוריה. בן זוגה של גרייס, ג'ק ואחיו גאווין הם מנהלי כריתת העצים ביערות. נטלי, היא בתו של ג'ק שמגיעה איתו ליער. נטלי עקבה אחרי פיט ונפלה מעץ. הצעקות שלה משכו את אביה, ג'ק, וגרייס שמצאו גם את פיט ולקחו אותו לעיירה. גרייס מוצאת אצל פיט את המצפן שאבד לה.
גאווין, אחיו של ג'ק, יוצא לצייד באזור ומגיע למערה בה אליוט ופיט ישנו. כשהוא מנסה לקחת את הספר של פיט, הוא מותקף על ידי אליוט. בינתיים, פיט מתעורר ומוצא את עצמו בבית חולים בעיירה. הוא נמלט במאמץ לחזור ליער, וגרייס תופסת אותו ומשכנעת אותו לבוא לגור איתה ואף מבטיחה לו לקחת אותו ליער למחרת. פיט מספר לגרייס ונטלי על אליוט ומצייר אותו. גרייס לוקחת את הציור לאביה, שמזהה את הדרקון עם זה שראה לפני שנים. הוא מייעץ לה לבטוח בפיט, כדי למצוא את אליוט. לאחר המפגש עם הציידים ביער, אליוט עוקב אחריהם ומגיע לעיירה, שם הוא מחפש את פיט. כאשר הוא מוצא את פיט הוא רואה אותו עם משפחתה של גרייס, ומשאיר אותו איתם. גאווין מספר לאחיו על המפגש עם הדרקון.
למחרת, פיט, גרייס, נטלי, ומר מיצ'אם נוסעים אל היער לחפש את אליוט. כשהם מגיעים למערה ואליוט מופיע, קבוצת הציידים בראשות גאווין תופסים אותו בעזרת חיצי הרדמה וחבלים ומעמיסים אותו על משאית למחסן העצים. תושבי העיירה והמשטרה מתאספים סביב המחסן, פיט ונטלי משחררים את אליוט מכבליו ובורחים ליער במשאית עם מר מיצ'אם.
שיירת תושבי העיירה רודפת אחרי המשאית. אליוט מבוהל ומפוחד, הוא עף מהמשאית, מתיישב על גבי גשר ומתחיל לנשוף אש לעבר השוטרים. הגשר מתחיל להתמוטט תחת החום הכבד, אליוט מציל את גרייס וג'ק מנפילה מהגשר, לבקשת פיט. פיט ואליוט בורחים חזרה ליער ופיט מתחנן להישאר עם אליוט, אבל הוא לא יכול להישאר בקרבת העיירה כי שם הוא בסכנה. פיט עובר לגור עם גרייס וג'ק בתור משפחתו החדשה.
שנים לאחר מכן, גרייס וג'ק התחתנו ואימצו את פיט כבנם, אליוט נמוג לאט מזיכרון העיירה. פיט ומשפחתו מוצאים אותו בחופשה בהרים ומגלים שאליוט התאחד עם דרקונים אחרים שהפכו לחבריו.
במרץ 2013, חברת וולט דיסני הודיעה על גרסה מחודשת  ל"חברי הדרקון אליוט" שתבויים על ידי דיווייד לאורי ותכתב על ידי לאורי וטובי הלברוקס, בסרט החדש נכתב סיפור הליבה של הסרט המקורי כסיפור דרמה פשוט ללא שירים, ותקופת הסיפור נקבעה לשנות ה-80 במקום תחילת המאה ה-20 כפי שהיה בסרט משנת 1977. הסרט צולם באמצעות מצלמות Panavision Panaflex. הדרקון, אליוט, הוא אנימציה לחלוטין על ידי חברת Weta Digital באמצעות CGl, במקום האנימציה המקורית המצוירת ביד. צילומי הסרט החל מינואר 2015, בניו זילנד, באזור מפרץ פלנטי, טאופו, ולינגטון ורוטרואה.
