אלאלוף ושות' ספנות בע"מ המוכרת בשם המקוצר אלאלוף ספנות, היא סוכנות ספנות ישראלית הוותיקה ביותר במדינת ישראל, המצויה עד היום בבעלות ובניהול הדור השלישי למקימיה. החברה הייתה שותפה לבניין הארץ ולהנחת היסודות לעלייה היהודית בדרך הים והאוויר. כיום, מהווה אלאלוף ספנות חברה פרטית מהמובילות בישראל בעסקי הספנות והשירותים המשלימים בשינוע ימי ואווירי.
קבוצת אלאלוף הוקמה בשנת 1919 בסלוניקי, יוון על ידי נתן אלאלוף. בשנת 1932 החלה החברה לפעול גם בארץ ישראל, ופתחה את משרדיה הראשונים ברחוב בוטרוס ביפו, לא רחוק מנמל יפו. בשנת 1936, בזמן הפרעות ביפו, העבירה החברה את משרדיה לרחוב אלנבי בתל אביב, ומאוחר יותר נוסד גם הסניף בחיפה.
החל משנות ה-80 הפכה אלאלוף ספנות לקבוצת חברות המונה 9 חברות בנות, המספקות פתרונות לוגיסטיים מלאים בתחומי השילוח הבינלאומי, עמילות מכס, הובלה יבשתית ואווירית, מסופי מטענים, תיקוני מכולות, אחסון מכולות ריקות, בניית מבנים ממכולות, ועוד.
בשנות ה-30, עם יסודו של נמל תל אביב, הנמל העברי הראשון, סייעה חברת אלאלוף ספנות בהקמת הנמל, בכך שהאנייה הראשונה שחנכה את הנמל, נכנסה באמצעותה.
בהמשך, עמדה לנגד עיני החברה מטרה לאומית לצד עסקית: העלאת יהודים רבים לארץ ישראל ומאוחר יותר, למדינת ישראל. אלאלוף הצליחה להביא ארצה אלפי עולים, רובם מעפילים ממדינות אירופה, שעברו דרך סלוניקי והגיעו לנמל יפו.
גם לאחר קום המדינה, המשיכה אלאלוף ספנות להפעיל אוניות שהעלו אלפי יהודים, בהם עולים ממרוקו, מטוניס ומאלג'יריה. העולים התרכזו ברובם בעיר מרסיי בצרפת, עלו על ספינות החברה, והפליגו לארץ.
בהמשך, הייתה אלאלוף שותפה לעליית יהודים ממצרים ומרומניה. ב-15 במאי 1948, למחרת ההכרזה על הקמת המדינה, הביאה אלאלוף ספנות עולים ממחנות המעצר בקפריסין בשתי אוניות שהגיעו לנמל תל אביב 1 .
אלאלוף ספנות הייתה גם מחלוצי התעופה בישראל. עם קום המדינה, הייתה זו שגרמה להגעתה של חברת התעופה הבלגית Cobeta אשר הייתה חברת התעופה הזרה הראשונה שנחתה בישראל.
בשנת 1960 הקימה אלאלוף בשיתוף עם בעלי אוניות פרטיים יוון, קו נוסעים לישראל.
לאחר מלחמת ששת הימים, החל משנת 1970, החלה אלאלוף ספנות לשתף פעולה עם חברת הספנות האיטלקית גרימלדי. עם השנים, שיתוף הפעולה התפתח ליצירת קווי ספנות לישראל מסקנדינביה, בלגיה, ספרד, מערב הים התיכון, דרום אמריקה ואף מערב אפריקה.
בשנות ה-90, עם גל העלייה הגדול של היהודים מחבר העמים, יזמה החברה הובלת קרוואנים מארצות הברית לישראל באופן יעיל של הובלת מטענים חורגים על מנת לסייע למדינת ישראל בשיכון העולים החדשים.
נתן אלאלוף נולד בשנת 1902 בסלוניקי, יוון. בגיל 16 הצטרף לתנועת הנוער הציונית ובשנת 1932 עלה בגפו לארץ ישראל, כשלנגד עיניו ניצב החזון הציוני ופיתוח היישוב היהודי בארץ ישראל. אליהו אלאלוף נולד בשנת 1900 ועלה ארצה בשנת 1934.
בשנת 1919 החליט להקים את חברת אלאלוף ספנות ביוון, ועם עלייתו, הקים את החברה בארץ ישראל. כבר בהיותו צעיר, ניחן נתן אלאלוף בחוש עסקי מפותח של יזם, שתר אחר רעיונות חדשניים בהובלה ימית ואווירית. תודות ליזמתו, הפכה החברה לנציגה של חברות ספנות רבות, הראשונה שבהן חברת הספנות הנורווגית Herlofson הפעילה עד היום. נתן אלאלוף מונה בשנת 1949 לתפקיד קונסול הכבוד והקונסול הכללי הראשון של קוסטה ריקה.
ג'קי אלאלוף, הוא בנו של מייסד החברה, כיהן עד שנת 2016 כנשיא הקבוצה. ג'קי נולד בשנת 1934 בסלוניקי, יוון ובמהלך מלחמת העולם השנייה נמלט עם הוריו מהנאצים. בשנת 1959 בגיל 25 בלבד הצטרף לעסק המשפחתי. עם כניסתו רענן ג'קי אלאלוף את החברה והובילה למהפכה בתחומי הובלת הנוסעים והשינוע הימי. הוא המשיך את תרומתו של אביו, נתן אלאלוף, ופעל בראשית דרכו בהעלאתם ארצה של עולים בשיתוף פעולה עם הסוכנות היהודית. במסגרת זאת יזם והקים עבור העולים מארצות הברית "אולפן צף" ללימוד עברית, עוד בהיותם באוניות, בדרכם ארצה. בתקופה שבה ניהל את החברה התפתחו עסקי החברה וקשריה המסחריים הבינלאומיים והפכו אותה לחברה הפרטית מהמובילות בארץ בעסקי הספנות והשירותים המשלימים בשינוע ימי ואווירי. בשנת 1963 מונה ג'קי אלאלוף לקונסול כבוד של קוסטה ריקה בישראל, ובשנת 1992 הקים את לשכת המסחר ישראל-יוון לעידוד הסחר בין המדינות.
בשנת 2005 רכש ג'קי אלאלוף את חלקו  של בן דודו, משה אלאלוף והשיג שליטה מלאה בחברה 2 .
בשנת 2009 הוענק פרס מפעל חיים לג'קי אלאלוף על ידי לשכת הספנות הישראלית, על פועלו רב השנים בפיתוח תחום הספנות בישראל 3 . נפטר בחודש אוקטובר 2016 והותיר אחריו ארבעה ילדים.
כיום החברה מצויה בבעלותם וניהולם של שלושה מילדיו של ג'קי אלאלוף: נתן אלאלוף המכהן כנשיא קבוצת אלאלוף משנת 2016; דניאל אלאלוף מנהל הפיתוח העסקי של הקבוצה, ומטי אלאלוף מנהלת תקשורת ומשאבי אנוש של הקבוצה. 
מנכ"ל החברה הוא גיל מילר, אשר כיהן עד לשנת 2015 כמנכ"ל מארסק ישראל.
החל משנות ה-80 הפכה חברת אלאלוף ספנות לקבוצת חברות המספקת פתרונות לוגיסטיים מלאים, באמצעות תשע חברות בנות, כגון חברת אינטרדל גי'. סי. טי המשמשת כמובילה בתחום ניהול וביצוע תהליכי שילוח ימי ומשמשת כסוכנות הבלעדית של חברת YUCEN Logistics; חברת אושפיר המתמחה בשירותי האחדת מטענים חלקיים, חברת מסוף 207 הממוקמת בסמוך לנמל אשדוד ומשתרעת על שטח של 70,000 מ"ר לצורך אחסון והפצת מכולות, חברת אייל מטענים והשגחה המחזיקה בצי משאיות להובלת מטענים, ועוד.
בשנת 1996 הייתה אלאלוף ספנות לסוכנות הימית הראשונה שהוסמכה בידי מכון התקנים הישראלי לתקן האיכות הישראלי.
החל משנת 2003 מחזיקה החברה, כאחת החברות הישראליות הראשונות, בתקן הבינלאומי ISO 9001: 2000.
בשנת 2004 עם הליך ההפרטה של חברת צים, שקלה חברת אלאלוף ספנות להיענות להצעת ההפרטה שפרסמה ממשלת ישראל אולם השותף למהלך זה, יצחק תשובה, חזר בו 4 .
אלאלוף ספנות מייצגת מספר חברות בינלאומיות מובילות בתחומן, ביניהן Nippon Yusen , Nirint Shipping, Grimaldi Group, Unimed Feeder Services  ועוד. בשנת 2021 חתמה הקבוצה על הסכם שיתוף פעולה עם מפעילת הנמלים DP World מדובאי. 
