נחש מים מאורה  הוא מין של נחש ממשפחת הזעמניים השייך לסוג נחש מים. הוא מצוי בטבע רק בדרום אירופה ובמערב-צפון אפריקה. מכונה גם נחש מים צפעי עקב מבנה ראשו הדומה מעט לצפע, אף שאין לו אף קשר עם בני משפחת הצפעיים.
נחש זה מצוי בנהרות רדודים, אגמים ולעיתים נדירות נמצא גם במים מליחים. הוא דומה מאוד למין נחש מים אירופי, אך בעל צבעים דהויים יותר. צבעו אפור, חום או אדמדם עם פסים דקים שחורים לאורך צידי הגוף והבטן צהובה. העיניים גדולות עם טבעות צהובות והראש מוארך מעט. אורך נחש בוגר יכול להגיע ל-83 סנטימטרים ואורך הזנב ל-17 סנטימטרים. עם זאת לרוב הוא נפוץ באורך 50 סנטימטרים.
נחש המים הוא צייד תוקפני אך חסר שיני-ארס, הניזון מדגים שונים, צפרדעים ושאר דו-חיים ושאר יצורי מים. יונקים ועופות נאכלים רק לעיתים נדירות והנחש מצוי רוב זמנו בתוך המים. הוא פעיל יום הנח במשך היום בין סלעים או חללי עצים על הקרקע. אם הוא מותקף הוא מסוגל לפלוט ריח דוחה מבלוטות אנאליות.
הנחש נמצא במקווי מים בדרום-מערב אירופה ובצפון-מערב אפריקה, במדינות: פורטוגל, ספרד, צרפת, צפון-מערב איטליה ואולי אף בדרום שווייץ. כמו כן הוא הופץ לאנגליה. באפריקה הוא מצוי במרוקו, צפון אלג'יריה, צפון-מערב לוב וצפון עד מרכז תוניסיה.
