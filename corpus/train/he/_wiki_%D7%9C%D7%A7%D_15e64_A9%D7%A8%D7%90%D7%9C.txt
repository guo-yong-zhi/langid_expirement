לקט ישראל הוא בנק המזון הגדול בישראל אשר הוקם בשנת 2003 והוא בין הארגונים היחידים העוסקים בהצלת מזון בלבד, למען הזקוקים לו. 1  2 
הצורך ההולך וגדל במזון בקרב חלק ניכר באוכלוסייה, ומנגד – עודפים רבים של מזון שנזרקים, הובילו בשנת 2003 להקמת ארגון לקט ישראל על ידי ג’וזף גיטלר.
עם עלייתו ארצה, נחשף ג'וזף לסיפוריהם של אנשים נורמטיביים, שלמרות עבודתם המאומצת אינם מצליחים לפרנס בכבוד את משפחותיהם. הוא הבין שהסטטיסטיקה המדאיגה של העוני במדינת ישראל איננה משקפת רק את אותן "אוכלוסיות מיוחדות", אלא מתייחסת למאות אלפי ישראלים חרוצים העובדים ונאבקים כדי לשרוד - אך נותרים מתחת לקו העוני. ג'וזף לקח חופשה מהעסק המשפחתי וחקר את הנושא.
הצורך היומיומי של עמותות ומוסדות הסיוע במזון למול כמויות עצומות של עודפי המזון האיכותי המושלכות- הובילו אותו לתובנה כי עליו לייבא ארצה את רעיון הצלת המזון, שהיה נפוץ ומוכר בארצות הברית והוא פשוט וטבעי: חיבור בין כמויות עצומות של עודפי מזון איכותי ומזין, לבין אלו הזקוקים לו. 
כיום, לקט ישראל, ארגון הצלת המזון הלאומי, מוביל את תחום הצלת עודפי המזון וכל עיסוקו הצלת מזון, למען הזקוקים לו. 
מדי יום אוסף הארגון עודפי מזון טריים, מזינים ומגוונים ממגוון מקורות: תוצרת חקלאית משדות של חקלאים.יות, מטעים ובתי אריזה, מזון מבושל מבתי מלון, מחברות קייטרינג, מבסיסי צה”ל ועוד.
את המזון מחלק הארגון ל־234,000 נתמכים מדי שבוע, באמצעות 265 עמותות שותפות בכל רחבי הארץ. הארגון פועל כל העת לחיפוש מקורות נוספים של עודפי מזון מתוך מטרה לממש את חזונו: הצלת כל עודפי המזון הראויים בישראל למען אלה הזקוקים להם.
על פי דו"ח אובדן המזון והצלת המזון של לקט ישראל לשנת 2021, מתוך כ-2.6 מיליון טונות של מזון המושלכים בישראל מדי שנה, ניתן להציל כמחצית מהכמות. 3   4 מודל הפעילות של לקט ישראל מאפשר להפוך את עודפי המזון של האחד, למזון וביטחונו התזונתי של האחר, שידו אינה משגת.
ביוני 2018 הוענק תואר עמית כבוד ללקט ישראל ולמייסדה מהמרכז האקדמי רופין.
