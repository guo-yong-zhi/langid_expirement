אפרת גוֹש  היא זמרת, מוזיקאית ושחקנית ישראלית; זמרת השנה לשנת 2010.
נולדה בשם  אפרת גושקס 1  בהרצליה.  את דרכה המוזיקלית התחילה כבר בגיל צעיר במקהלת לי-רון בהרצליה. לאחר מכן, למדה במשך שנתיים במגמת הג'אז בתיכון אלון ברמת השרון . גוש עזבה את התיכון לפני סיום הלימודים, והחלה ללמוד בגיל 16 מוזיקה בבית הספר למוזיקה "רימון". בסיום השנה השנייה פרשה גם משם.
גוש התגייסה לצה"ל, אך השתחררה בטרם עת כעבור מספר ימים על סעיף אי-התאמה, וירדה לתקופה קצרה לאמסטרדם שבהולנד 2 .
בשנת 2002 התחילה גוש להופיע כזמרת ליווי בהופעות עם יוני בלוך. השניים ביצעו, בדרך כלל, יחד את השירים "תפוזים" ו"מגרד". אל בלוך הגיעה דרך חברו, הבסיסט טל קירשבוים, שלמד איתה בתיכון, ופנה אליה כשבלוך חיפש זמרת ליווי. אף על פי שגוש שרה באותה תקופה סטנדרטים ורצתה להיות זמרת ג'אז, הכימיה הטובה עם בלוך משכה אותה לכיוון מוזיקת הרוק-פופ 2 .
בשנת 2003 שרה קולות רקע בפסקול סרטו של שבי גביזון "האסונות של נינה" בשיר "לילה עם נינה", שהלחין אסף אמדורסקי.
בשנת 2004 יצא הסינגל הכפול הראשון שלה, "ג'ורג'יה" / "שחזור". "שחזור", שהועלה לאתר "במה חדשה", התייצב בראש רשימת היצירות המוזיקליות המבוקשות באתר, והורד יותר מ-50,000 פעמים. באותה שנה התארחה גוש בשיר "אוקטובר" באלבום "לפעמים אני מאושר" של עמיר לב.
אלבום הבכורה של גוש יצא במרץ 2005, תחת הכותרת "אפרת גוש" 3 . ברק פלדמן כתב את כל שירי האלבום, פרט לאחד, ללחנים של יוני בלוך. בנוסף לשיריו של פלדמן, חידשה גוש את שירו של עמיר לב "פעם בחיים", אשר נבחר ללוות את העונה השנייה של סדרת הדרמה הטלוויזיונית "לתפוס את השמיים". מתוך האלבום יצאו כסינגלים השירים "תמיד כשאתה בא", "פעם בחיים", "טוב לבד", "מועדון ריקודים" ו"מה שקרה" 4 . מבקר המוזיקה יואב קוטנר הגדיר את האלבום הפתעת השנה 5 .
במהלך שנת 2005 העלתה גוש מופע מצליח בליווי להקה, וכן שיתפה פעולה על הבמה עם יוצרים כדוגמת ערן צור, עמיר לב, יהלי סובול, עופר מאירי. בפסטיבל הפסנתר העלתה גוש מופע בליווי טריו ג'אז. באותה שנה השתתפה גם בפרויקט "מטרופולין" של היוצר עופר מאירי, בו שרה את השירים "מלאכים", "איזה עתיד", "יפן" והחידוש לשירו של שלום חנוך "בלי לומר מילה".
לקראת סוף שנת 2005 עשתה גוש את צעדיה הראשונים בעולם המשחק, בתפקיד ראשי בסרט הקולנוע "נוזהת אל-פואד"  בבימויו של הקולנוען יהודה ג'אד נאמן. כמו כן, השתתפה בתפקיד אורח בסדרה "פיק אפ".
באוגוסט 2007 הוציאה גוש את אלבומה השני, "הסליחה ואני". ב-3 ביוני יצא הסינגל הראשון מהאלבום, "לראות את האור", שכתב ברק פלדמן והלחין אסף אמדורסקי 6 . ב-16 ביולי יצא הסינגל השני, "כמו שזה היה", שכתב פלדמן והלחין יוני בלוך. את האלבום הפיק ניר אוורבוך, והוא כולל טקסטים ולחנים של גוש, אסף אמדורסקי, אריק ברמן, עופר מאירי, יוני בלוך וברק פלדמן. אחרי צאת האלבום יצאו הסינגלים "קרב איגרוף" שכתבה והלחינה גוש ו"קופסה ביום" שכתב והלחין ברמן. בנוסף הפיקה וידאו קליפ לשיר "יהיה פה דם" 7 .
בשנת 2008 שימשה כפרזנטורית של "אופנת אמה" ורשת "H&O" 8  9 , וב-2011 שימשה כפרזנטורית רשת "תכשיטי פדני" 10 .
בערב יום העצמאות ה-60 למדינת ישראל הופיעה גוש בטקס הדלקת המשואות המסורתי בהר הרצל בירושלים.
גוש השתתפה בדואט "ביחד מפחד" באלבומו החמישי של עברי לידר, "בקצב אחיד בתנועות של הגוף", שיצא בספטמבר 2008. בנוסף, השתתפה בדואט "אוריה חוזר הביתה " באלבומו השני של אריק ברמן.
בסוף 2009 הוציאה גוש את הסינגל "אה אה אה", הראשון מתוך אלבומה השלישי. לשיר צולמו שבעה קליפים שונים שעליהם עבדה יחד עם צמד הבמאים גיא כושי ויריב פיין במשך 24 שעות בלבד. לאחר שני סינגלים נוספים, "מצעד הגאווה" ו"ממחר דף חדש", יצא ביולי 2010 האלבום המלא, "אה אה אה אהבה". האלבום כלל שישה שירים בלבד, ובהם גרסת כיסוי של גוש לשירם של דן אלמגור ומשה וילנסקי "מגדלור" 11 . באלבום בולטת השפעתה של הזמרת הבריטית איימי ווינהאוס. בעקבות האלבום זכתה גוש בתואר "זמרת השנה" במצעד הפזמונים העברי השנתי של גלגלצ.
בשנת 2010 השתתפה גוש בשיר של להקת עוזי נבון ומכרים "אם זה מוכרח להיות הסוף" תחת  שם הבמה הזמני שושנה ברדלס.  באותה שנה לוהקה גוש למחזמר "לילה לא שקט" המבוסס על שיריו של שלמה ארצי 12 . גוש גילמה במחזה ברמנית המנסה להיגמל מאלכוהול ולעזוב את העיר ביחד עם בן זוגה 13 . בשנת 2011 השתתפה בעונה השנייה של הסדרה הקומית "בובי ואני" 14 , והתאחרה במסע ההופעות של דנה עדיני 15 .
בשנת 2012 הקליטה בדואט עם יזהר אשדות את השיר "אל אש בהירה", במסגרת אלבומו של אשדות "עניין של הרגל". באותה שנה הקליטה גם בדואט עם רמי קלינשטיין גרסה מחודשת לשירו "שריטות", שנכללה באלבומו "סיטואציה מורכבת". באותה שנה גם השתתפה מופע מחווה לאיימי ויינהאוס 16 . בסוף השנה הצטרפה לעונה השנייה של התוכנית The Voice ישראל בתור יועצת לצד המנטורים 17 . התוכנית שודרה מדצמבר 2012 עד ינואר 2013 18 .
בשנת 2013 שיחקה את דמותה של ווקס ב"פלאות", סרטו של אבי נשר. בסוף אותה שנה העלתה בפסטיבל הפסנתר מופע קברטי, שהתבסס על יצירות של ברטולד ברכט 19 .
בשנת 2014 השתתפה באלבום "שרות חוה אלברשטיין" במסגרת פרויקט "עבודה עברית" והקליטה את השיר אדבר איתך 20 .
בשנת 2015 השתתפה בעונה השנייה של תוכנית הדוקו-ריאליטי "גולשי ספות". באותה שנה חברה ליהונתן גפן למופע משותף, "הגבר האחרון", שכלל שירים בביצועה וקטעי מונולוג עם גפן. במופע שרה גוש את השיר "בלדה לנאיבית" שאת מילותיו כתב גפן. בנוסף הקליטה את הסינגל "ציפור שיר" 21 .
בשנת 2016 הוציאה את הסינגל "יודה וישראל", במסגרת הפרויקט "929 - תנ"ך ביחד" 22 .
במאי 2022 הוציאה גוש את השיר "כוח גדול", המספר על המאבק וההתמודדות שבגמילתה מאלכוהול 23 . את השיר הפיק עידו מימון 24 .
בנובמבר 2022 גוש הוציאה את השיר "הבא שנוגע בי מת", שיר מאבק נגד אלימות המופעלת "על רקע מגדרי" כלפי נשים. את השיר הפיק עידו מימון.
בתחילת 2023 הופעתו התקשורתית האחרונה של המשורר והסטיריקן יהונתן גפן טרם פטירתו, הייתה במסגרת צילומי מאחורי הקלעים לקראת "טקס יום הזיכרון הישראלי-פלסטיני" , בו גפן הקליט והקריא משירו "היונה הלבנה כבר זקנה", לצידה של אפרת גוש 25 .
בשנים 2006–2009 הייתה בזוגיות עם המפיק חיים שמש, ששימש כאמרגנה 26 . בשנת 2014 נישאה לאיש התקשורת יובל סיגלר 27 , ולהם ילד משותף 28 .
