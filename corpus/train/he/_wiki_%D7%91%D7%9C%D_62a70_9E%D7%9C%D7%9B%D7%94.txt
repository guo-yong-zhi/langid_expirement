בלגן בממלכה  הוא סרט מוזיקלי בהנפשה ממוחשבת אמריקאי-קנדי לילדים מסוגת פנטזיה והרפתקאות. הסרט מספר על הנסיך מקסים שקולל בכישוף הגורם לו לכבוש כל לב מכל אישה בשניות, היוצא לחפש אחר אהבת אמת כדי להסיר את הכישוף. הסרט בוים ונכתב על ידי רוס ונוקור והופק על ידי ג'ון ה. ויליאמס.  
הסרט עלה לאקרנים לראשונה בספרד ב-20 באפריל 2018. בישראל הסרט עלה לאקרנים לראשונה ב-19 ביולי 2018 בדיבוב לעברית. אורך הסרט הוא כ-85 דקות, ושפת המקור שלו היא אנגלית . 
הסרט מספר על הנסיך מקסים, נסיך שקולל על ידי פיה במראה שאי אפשר לעמוד בפניו כדי לעצור את האהבה בעולם. הנסיך מקסים מציע נישואים לכל אישה שהוא פוגש ומאחוריו נמצאים שלל גברים כועסים וזועמים. אביו המלך כועס מאוד ומציב לנסיך מקסים משימה, למצוא אהבת אמת לפני יום הולדתו ה-21. אם הנסיך מקסים לא ימצא אהבה הוא יאבד את האפשרות להפוך למלך. בעקבות תפנית בעלילה, הנסיך מקסים פוגש את לינור, פושעת מקצועית המקוללת בלב שאינו יכול לאהוב. הוא רואה אותה כמפתח למה שליבו רוצה והיא רואה אותו כחלק מתרגיל לקבל הכתר. בסרט רואים את ההרפתקאות שהם עוברים יחדיו, ואיך לבסוף הם מתאהבים ומתחתנים.
במאי הדיבוב של הסרט בעברית היה עמיחי בר טוב, ומפיקת הדיבוב הייתה ראיה מנור.
ב-18 בספטמבר 2014, הוכרז שהמפיקים ג'ון ה. ויליאמס והנרי סקלסי יפיקו את הסרט יחד עם Vanguard Film & Animation ו-Cinesite. בנוסף הוכרז שרוס ונוקור יביים את הסרט על פי התסריט שלו, ושתקציב הסרט יהיה מתחת ל-20 מיליון דולר.
ב-19 בפברואר 2015, הוכרז שדמי לובאטו תדבב בסרט את הדמות הראשית, לינור, ושהיא תייצר שירים עבור הסרט. ב-5 באוגוסט 2015, הוכרז שאבריל לאבין, אשלי טיסדייל ו-.G.E.M ידבבו את הקולות של שילגיה, היפהפייה הנרדמת וסינדרלה בהתאמה. ב-16 בספטמבר 2015 הוכרז שוילמר ולדראמה ידבב את דמותו של הנסיך מקסים.
הפקת הסרט נעשתה באולפן החדש של חברת "Cinesite" במונטריאול. ב-28 ביוני 2017 נמסר שחברת ההפצה "smith Global Media" רכשה את זכויות ההפצה של הסרט.
לסרט יצאו 9 שירים חדשים ומקוריים שהושמעו במהלך הסרט ובוצעו על ידי צוות המדבבים וזמרים נוספים. בגרסה העברית של הסרט, עמיחי בר טוב היה אחראי על ניהול המוזיקה של הסרט ודובבו רק שלושה שירים.
הסרט נדחה לזמן בלתי ידוע משנת 2017 לאביב 2018 למרות שהייצור הסתיים בדצמבר 2017. Vanguard Film & Animation מעולם לא הודיעה רשמית על תאריך הפצת הסרט, ולבסוף הוא הופץ בספרד ב-20 באפריל 2018. בישראל הסרט עלה לאקרנים לראשונה ב-19 ביולי 2018 בדיבוב לעברית.
