הארמייה הרביעית  הייתה ארמייה של הצבא היפני הקיסרי.
הארמייה הרביעית הוקמה לראשונה ב-24 ביוני 1904, במהלך מלחמת רוסיה–יפן, בפיקוד גנרל נוזו מיכאצורה, על בסיס כוחות מילואים שונים שנועדו לתגבר את הכוח היפני בשן-יאנג. ב-24 באוגוסט, לקחה הארמייה חלק בקרב ליאויאנג. ב-19 בפברואר 1905 בקרב מוקדן. לאחר שהמלחמה הסתיימה בניצחון יפני מוחץ, פורקה הארמייה ב-17 בינואר 1906.
הארמייה הרביעית הוקמה שוב ב-15 ביולי 1938, במנצ'וריה. ויחד עם הארמייה החמישית, הארמייה ה-30, הארמייה ה-44, הארמייה השלישית, והארמייה ה-34, שימשה כחיל מצב נגד פלישה אפשרית של הצבא האדום למנצ'וריה. ביולי 1942 נכללה בתוך צבא קוואנטונג. זירה זו התבררה בהדרגה כשקטה, הסובייטים כיבדו את הסכם הנייטרליות הסובייטי-יפני. אולם זירות אחרות של מלחמת העולם השנייה החלו להתגלות כנוטות לרעת היפנים, ועל כן חלק מהיחידות של הארמייה הרביעית הועברו לזירות אחרות.
ב-9 באוגוסט 1945 פתחה ברית המועצות במבצע סערת אוגוסט, במהלכו פלש הצבא האדום למנצ'וריה, מונגוליה, סחלין, איי קוריל וקוריאה. הכוח היפני באזור כלל 1,217,000 חיילים, אך מרבית החיילים היו מגויסים חדשים, שחסרו ניסיון וציוד, והיו מאומנים בעיקר בלחימת אנטי-גרילה והגנה על הגבול, ולא עמדו בפני הפלישה המסיבית של כוחות השריון וחיל רגלים ממוכן של הסובייטים, שריכזו 1,577,225 לוחמים. הצבא היפני המאולתר התפרק תוך 3 שבועות מול הכוח הרוסי העדיף, הארמייה הרביעית נאלצה לסגת מעמדותיה במחוז באיאן אל חרבין. ב-16 באוגוסט 1945, יום לאחר הודעתו של הקיסר הירוהיטו על כניעת יפן, הורה מפקד הכוחות היפניים באזור אוטוזו יאמאדה לחייליו להיכנע. הצבא היפני הקיסרי פורק בידי בעלות הברית, ובכלל זה הארמייה הרביעית. מרבית חיילי הארמייה נלקחו לברית המועצות כשבויי מלחמה, ונוצלו לעבודת פרך. 
