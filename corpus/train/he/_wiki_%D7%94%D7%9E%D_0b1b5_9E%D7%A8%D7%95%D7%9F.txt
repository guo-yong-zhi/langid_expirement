מרכז קטיף להנצחת מורשת גוש קטיף וצפון השומרון מציג את סיפור ההתיישבות בגוש קטיף ובצפון השומרון, ועוסק בערכים הלאומיים והחינוכיים הקשורים למפעל זה.
המרכז החל לפעול בשנת 2006, על ידי ועד מתיישבי גוש קטיף, במטרה לשמר את סיפורו של גוש קטיף למען הדורות הבאים. הוא שוכן באופן זמני באתר הקרוונים בניצן. הוא כולל מרכז מבקרים, ארכיון, ספריה ומכון מחקר. בעתיד מתוכנן מרכז מבקרים קבוע ביישוב.
במשך ארבע שנים פעל המרכז במסגרת ועד המתיישבים. הוועד פעל דרך ח"כ אורי אריאל וחברי כנסת נוספים לחקיקת חוק הנצחת גוש-קטיף. ב-30 ביולי 2008 חוקקה הכנסת חוק המרכז להנצחת מורשת גוש קטיף וצפון השומרון. 1  בכך קבעה הכנסת את המרכז להנצחת מורשת גוש קטיף וצפון השומרון כמפעל ההנצחה הממלכתי, הפועל מכוחו של חוק זה כתאגיד ממשלתי. כך, באופן רשמי, קיים המרכז משנת 2010, תש"ע.
המרכז מוציא לאור ספרים, מפיק סרטים ומעודד מחקר תורני ומדעי באמצעות מלגות מחקר. המרכז מקיים באופן סדיר פעילויות הנצחה, מחקר, חינוך ותודעה הקשורות במורשת גוש קטיף וצפון השומרון.
מרכז המבקרים בניצן - מספר את סיפור גוש קטיף החל מהקמתו והתפתחותו דרך תקופת העקירה ועד לאתגרי הצמיחה מחדש. מסלול הביקור במרכז מתפרש על פני 6 מרחבים המשלבים סרטונים, תערוכת צילומים ומיצבים. ההדרכה מתבצעת על ידי תושבי הגוש המשלבים בהדרכה את סיפורם האישי. התכנים בהם עוסק המרכז הם סיפורו של גוש קטיף על תקופותיו השונות ב-35 שנות התיישבות: אמונה, חקלאות וקהילה. תקופת המאבק והעקירה. היכולת לאסוף את הכוחות לבנייה ולצמיחה מחדש. במרכז מוצב העתק של פסיפס רצפת בית הכנסת העתיק בעזה עליו ניתן הסבר במסגרת הביקור.
המרכז מקיים גם פעילויות שונות בצפון השומרון. כגון סיורים בתל דותן ובחיזיון האור-קולי ב"מערה" שבשבי שומרון.
מרכז קטיף אמון גם על הנצחת מורשת ארבעת יישובי צפון השומרון: חומש, שא נור, כדים וגנים, שפונו אף הם במסגרת תוכנית ההתנתקות בשנת תשס"ה 2005. חומרי ארכיון אודות יישובי ומתיישבי צפון השומרון נמצאים בארכיון מרכז קטיף בניצן. מדי שנה בחול המועד פסח מרכז קטיף מקיים אירוע תיירותי 'חגיגת אביב במבוא דותן' האירוע כולל סיורים מודרכים אל עמק דותן ובור יוסף. סיורים אל תל דותן בור יוסף, שא נור וכדים מתקיימים מעת לעת בתיאום צבאי.
בהתנחלות שבי שומרון, הצופה אל חורבות חומש, הקים מרכז קטיף חזיון אור קולי בו ניתן לצפות בסרטים על ההתיישבות בצפון השומרון. כמו כן במקום משחק ניווט העובר בין תצפיות ומבנים היסטוריים המספרים את סיפור ההתיישבות בצפון השומרון מתקופת המקרא ועד ימינו. בשנת 2019 הושק הסרט 'יורשות' בבימוי של יואב אליצור. הסרט מתחקה אחר נחלת בנות צלפחד במרחב צפון השומרון.
