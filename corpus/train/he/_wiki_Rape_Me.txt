Rape Me  הוא שירה של להקת הגראנג' נירוונה שיצא לאור ב-21 בספטמבר 1993, כחלק מאלבומה השלישי והאחרון של הלהקה In Utero. את השיר חיבר סולן הלהקה קורט קוביין, שטען כי מדובר בשיר נגד אונס. למרות דברים אלו זכה השיר לביקורת על תכניו הבוטים ולצנזורה מצד גופים שונים. ב-6 בדצמבר 1993 השיר יצא גם כסינגל .
קוביין כתב את השיר בליווי גיטרה אקוסטית בזמן מקסוס האלבום Nevermind בשנת 1991. הלהקה הופיעה עמו כבר באותה שנה, אך ללא מילות הקטע המגשר בין שני חלקי השיר שטרם נכתבו.
בטקס פרסי הווידאו-קליפים של MTV לשנת 1992 ביקשה הלהקה לבצע את השיר, אך הדבר נאסר עליה ומנהלי הערוץ התעקשו על ביצועו של Smells Like Teen Spirit. בתגובה החליטה נירוונה שלא להופיע, אבל חשש מחרם של הערוץ על אמני לייבל התקליטים של הלהקה הוביל לפשרה, לפיה הלהקה תופיע עם השיר Lithium. חרף הסיכום ולאות מחאה החל קוביין בביצועו של Rape Me, ובחלוף רגעים מספר עברה הלהקה לבצע את Lithium.
באוקטובר 1992 הוקלט השיר לראשונה, במהלך סשן הקלטות דמו שנערך בסיאטל בהפקתו של ג'ק אנדינו. לשיר הוקלטו שתי גרסאות, האחת אינסטרומנטלית והשנייה בשירתו של קוביין ובקולות רקע של המתופף דייב גרוהל. בתו הפעוטה של קוביין ישבה בחיק אביה במהלך ההקלטה, וקול בכיה נשמע בהקלטה.
הגרסה הסופית של השיר הוקלטה בהפקתו של סטיב אלביני ב-15–16 בפברואר 1993, באולפני Pachyderm שבמינסוטה. המנגינה הוקלטה ביום הראשון ושירתו של קוביין ביום השני, בסשן שארך כ-6 שעות.
קוביין ראה ב-Rape Me כשיר שמבטא את אישור החיים ויוצא נגד תופעת האונס . לדבריו "זה כאילו שהיא אומרת 'אנוס אותי ... הכה אותי.  לעולם לא תהרוג אותי. אני אשרוד את זה ובבוא יום אאנוס אותך בחזרה מבלי שתדע מזה'". 1 
לדעתו של מייקל אזרד, ביוגרף הלהקה, השיר מביע את סלידתו של קוביין מסיקור חייו הפרטיים על ידי התקשורת. קוביין הסכים שניתן לראות את השיר באופן זה, אך סייג באומרו שהדיון הציבורי בהתמכרותו לסמים החל זמן רב אחרי כתיבת השיר. 2 
רשתות המרכולים וולמארט וקיי-מארט סירבו להציג את האלבום בחנויותיהן, כאשר הן מתארות את שם השיר "Rape Me" ואת קולאז' עוברי הפלסטיק על העטיפה האחורית שצייר קוביין כבלתי הולמים להצגה ברשתות לכל המשפחה. כתוצאה שונה שמו של השיר באלבומים שיצאו במסגרת הרשתות ל-"Waif Me", בעוד תוכנו נותר זהה.
השיר דורג גם במקום ה-90 ברשימת "מאה שירי הרוק הטובים ביותר בכל הזמנים" של מגזין המוזיקה הבריטי Kerrang! . 3 
בשנת 2008 זכה השיר למחווה בפרק "That 90's Show" של סדרת הטלוויזיה המצוירת משפחת סימפסון, בו הופיעו שתי גרסאות פארודיות קצרות לשיר: "Shave Me" ו-"Brain Freeze".
גרסה של השיר בשידור חי הוקלטה ב-25 בספטמבר 1993 במסגרת התוכנית סאטרדיי נייט לייב. הגרסה יצאה לאור כחלק מאלבום האוסף "Saturday Night Live: The Musical Performances, Volume 2", כמו גם על גבי ה-DVD  "Saturday Night Live: 25 Years of Music, Volume 4".
גרסת דמו ביתית ובה ביצוע סולו אקוסטי של השיר והגרסה משנת 1992  נכללו ב-With the Lights Outs, מארז האלבומים של נירוונה משנת 2004. שתי הגרסאות הופיעו גם באלבום האוסף משנת 2005 Silver: The Best of the Box.
גרסת Live נוספת, שהוקלטה ב-31 באוקטובר 1991 באולם פרמאונט שבסיאטל, מופיעה בדיסק מס' 4 וב-DVD של מהדורת ה-"Super Deluxe" לאלבום Nevermind, הוצאה מחודשת לאור משנת 2011, ובמהדורות ה-DVD וה-Blu-ray של "Live at Paramount".
בדצמבר 1993 יצא השיר כסינגל A-side כפול לצד השיר All Apologies.
על גבי CD ותקליט 12 אינץ'
על גבי קלטת שמע ותקליט 7 אינץ'
כסינגל שיווקי 
