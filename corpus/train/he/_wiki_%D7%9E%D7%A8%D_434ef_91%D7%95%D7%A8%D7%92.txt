מריה אנה מנויבורג  הייתה בתו של פיליפ וילהלם, הנסיך הבוחר מפפאלץ ואשתו של קרלוס השני, מלך ספרד.
מריה אנה נולדה בדיסלדורף ב-28 באוקטובר 1667, לפיליפ וילהלם, הנסיך הבוחר מפפאלץ ולאליזבת אמליה, רוזנת הסן-דרמשטדט, בתם של גאורג השני, רוזן הסן-דרמשטדט וסופיה אלאונורה מסקסוניה. מריה אנה בילתה בימי ילדותה בטירת נויבורג, שם גודלה על ידי פראו פון קלאו, יחד עם אחיותה מריה סופיה מנויבורג ודורותיאה סופיה מנויבורג.
מריה אנה הייתה יפה מאוד, וב-16 בפברואר 1689 נבחרה להיות אשתו השנייה של קרלוס השני, מלך ספרד, משום שקיוו שתוכל ללדת לו הרבה ילדים . ב-28 באוגוסט אותה שנה התקיים טקס הנישואים באמצעות שליח באינגולשטאדט, בהשתתפות אחותה אלאונורה מגדלנה ובעלה לאופולד הראשון, קיסר האימפריה הרומית הקדושה. באביב 1690 הגיעה מריה אנה לספרד, וב-14 במאי אותה שנה נערך טקס הנישואים הרשמי. אולם, גם מהנישואים הללו לא נולדו לקרלוס ילדים, כנראה בגלל המגבלות הפיזיות והנפשיות שהיו לו.
מריה אנה הייתה מעורבת בתככי חצר המלוכה הספרדית, ורצתה להביא לבחירתו של אחיינה קרל, ארכידוכס אוסטריה ליורש העצר. בעקבות כך הסתכסכה מריה אנה עם חמותה מריאנה מאוסטריה, שרצתה להביא לבחירתו של נינה יוזף פרדיננד מבוואריה ליורש העצר. מריה אנה הייתה שנואה בחצר המלוכה הספרדית, בשל דרכה לגנוב כסף וחפצי אמנות יקרים ולשלוח אותם למשפחתה בגרמניה.
ב-1 בנובמבר 1700 מת בעלה קרלוס השני, מלך ספרד, אולם אף על פי שציווה בצוואתו לנהוג בה בכבוד, הורה לה יורשו פליפה החמישי, מלך ספרד לעזוב את מדריד, והיא נאלצה להתגורר במבצר אלקסר בטולדו. בשנת 1706 כבש אחיינה קרל, ארכידוכס אוסטריה את טולדו, והתקבל בברכה על ידי מריה אנה, ובעקבות כך גורשה מריה אנה מאוחר יותר על ידי פליפה החמישי, ועברה להתגורר בבאיון שבצרפת. בשנת 1739 הורשתה מריה אנה לחזור לספרד, וב-16 ביולי 1740 היא מתה בגוודלחרה.
