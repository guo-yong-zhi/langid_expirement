סאטְיה נאדֶלה  הוא הודי-אמריקאי המכהן כמנכ"ל חברת מיקרוסופט החל מ-4 בפברואר 2014, אז החליף בתפקיד את סטיב באלמר. ביוני 2021 מונה גם ליו"ר החברה. 1 
נאדלה נולד בהיידראבאד שבאנדרה פרדש בדרום הודו. קיבל תואר ראשון בהנדסת חשמל מאוניברסיטת מנגלור בהודו. לאחר מכן עבר לארצות הברית על מנת לסיים תואר שני במדעי המחשב באוניברסיטת ויסקונסין, ובהמשך תואר MBA מאוניברסיטת שיקגו. עבד תקופה קצרה בחברת סאן מיקרוסיסטמס בשנת 1992. 2 
בשנת 1992 החל לעבוד בחברת מיקרוסופט. הוא עבד בחטיבת הפיתוח של שירותי אינטרנט. היה מנהל חטיבת השרתים בחברה, וכיהן בתפקיד סגן נשיא החברה בתחום פרויקטים מיוחדים ומחשוב ענן, והיה אחראי לבנייה ולהפעלת פלטפורמות מחשוב, כלי פיתוח ושירותי ענן.
בשנת 2014 מונה למנכ"ל השלישי בתולדות החברה, לאחר ביל גייטס וסטיב באלמר.
בשנת 2017 יצא לאור ספרו "Hit Refresh: The quest to rediscover Microsoft's soul and imagine a better future for everyone". 3 
בדצמבר 2018, כונה על ידי "Comparably" בתואר המחמיא "המנכ"ל הטוב ביותר של חברה גדולה באמריקה", תוך ציטוט משובים אנונימיים של עובדי מיקרוסופט. 4  נאדלה הוביל שינוי תרבותי במיקרוסופט, ולצמיחה בחטיבת הענן של החברה. 5  על השנה הפיסקלית של 2019 קיבל נאדלה משכורת של 43 מיליון דולר שרובה ניתן במניות. 6 
נאדלה משחק קריקט תחרותי וחובב שירה אמריקנית והודית. 7 
הוא נשוי לאנופאמה, בתו של חברו ללימודים של אביו. הם מתגוררים בבלוויו, פרבר של סיאטל. לזוג נולדו שתי בנות ובן. הבן נפטר בשנת 2022 בגיל 26, לאחר שהתמודד בחייו עם שיתוק מוחין. 8  נמסר כי הבן תרם במהלך חייו לפיתוחים שונים של מיקרוסופט לטובת אנשים עם מוגבלויות. 8 
