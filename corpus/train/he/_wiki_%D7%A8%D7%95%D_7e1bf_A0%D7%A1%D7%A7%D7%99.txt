רוברט פינסקי  הוא משורר, מבקר, מתרגם ועורך יהודי-אמריקאי.
רוברט פינסקי נולד בניו ג'רזי למשפחה יהודית ובילדותו למד מעט יהדות ועברית בבתי ספר יהודיים. למד לתואר ראשון באוניברסיטת ראטגרס ולתואר שני ושלישי באוניברסיטת סטנפורד. בעת לימודיו בסטנפורד התיידד עם המשוררים רוברט האס, ג'ון מתיאס, ואייבור וינטרס. לימים תרגם יחד עם רוברט האס את שירתו של המשורר הפולני הגדול צ'סלב מילוש.
פינסקי היה מראשוני המשוררים האמריקאים שהכירו בכוח העצום של האינטרנט לקידום השירה. הוא יזם והשתתף בכמה מיזמי רשת, אמריקאים וכלל עולמיים, לקידום השירה כשליחה לעולם טוב יותר.
רוברט פינסקי פרסם שישה כרכי שירה שזכו להכרה נרחבת, כיבודים רבים והערכה. לעברית לא תורגם עד כה אף אחד מספריו. שירים בודדים משלו תורגמו בידי כמה מתרגמים, ביניהם יהונתן גפן, ונדפסו בכתבי עת ספרותיים ובאנתולוגיות.
רוברט פינסקי נתמנה ל"משורר הקונגרס" האמריקאי, וכיהן בתפקיד בין שנת 1997 ושנת 2000.
