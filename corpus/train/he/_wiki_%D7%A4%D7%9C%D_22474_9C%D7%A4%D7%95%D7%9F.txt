פליקס חלפון  הוא כדורגלן עבר ישראלי ששיחק בנבחרת ישראל ובמספר קבוצות בעמדת המגן הימני ומזוהה בעיקר עם הפועל תל אביב, בה היה קפטן. בשנת 2003 הורשע בפרשת הברחת סמים, וכיום עובד במחלקת הספורט של עיריית בת ים ואחראי על מחלקת הנוער של מכבי עירוני בת ים.
חלפון גדל במחלקת הנוער של הפועל תל אביב ובשנת 1988 עלה לקבוצה הבוגרת. בעונתו הראשונה בקבוצה ירד עמה לליגה הארצית . חלפון המשיך לשחק בקבוצה ברציפות עד לשנת 1994, אז עבר לקבוצת עירוני ראשון לציון, בה שיחק במשך עונה אחת והפגין יכולת טובה שהובילה להבאתו להפועל חיפה על ידי המאמן אברהם גרנט. בעלי הקבוצה רובי שפירא השקיע כספים רבים באותה עונה, וחלפון הגיע יחד עם שחקנים בכירים נוספים, אך הקבוצה נכשלה במאמציה להתברג בצמרת. בתום עונה אחת בהפועל חיפה חזר לקבוצת האם שלו, הפועל תל אביב. בשנת 1997 מונה חלפון לקפטן הקבוצה, ומתוקף תפקידו הניף את גביע המדינה בשנת 1999, בו זכתה הקבוצה לאחר שניצחה במשחק הגמר את בית"ר ירושלים.
לקראת עונת 1999/2000 מונה דרור קשטן למאמן הפועל תל אביב, והחליט להחתים בעמדת המגן הימני את אילן בכר, ולשחרר את חלפון. בצעד מפתיע, לאור היריבות בין המועדונים, עבר חלפון למכבי תל אביב ושם שיחק במשך עונה אחת, בה כבש 3 שערים ובישל 3 שערים. בשנת 2000 עבר חלפון לבית"ר ירושלים וב-2001 שיחק משחק אחד במדי בית"ר באר שבע. בשנת 2002 עבר לבני יהודה, שם שיחק בעונת 2002/2003. בשנת 2003, מעט לאחר שהחל חלפון את העונה השנייה שלו בבני יהודה, הורשע בפרשת הברחת סמים שגרמה למאסרו למשך כשלוש שנים.
לאחר ששוחרר מהכלא, חזר לשחק כדורגל בשנת 2006 בקבוצת עירוני ראשון לציון מהליגה הארצית, ועלה עמה לליגה הלאומית. חלפון שיחק גם בקבוצת הוותיקים של הפועל תל אביב ובפברואר 2007 זכה עמה בליגת הוותיקים, לאחר ניצחון על מכבי חיפה בגמר. חלפון עצמו הניף את הגביע. בעונת 2007/2008 ירד עם עירוני ראשון לציון בחזרה לליגה הארצית ובעונה שלאחר מכן שיחק בעירוני בת ים בליגה הארצית. מספר חודשים לאחר סיום העונה, עבר חלפון לקבוצת הפועל כפר שלם מליגה א'.
לאחר יותר מחצי שנה שלא שיחק, בינואר 2010 חתם חלפון בקבוצת בית"ר יפו מליגה ג', ובליגה זו עבר לשחק בעמדת החלוץ. בדצמבר 2010 עבר לקבוצת הפועל קריית שלום, וחודש לאחר מכן עבר להפועל נווה גולן. בעונת 2011/2012 שיחק חלפון בקבוצת הפועל מורשה רמת השרון, במדיה כבש 34 שערים ועמה עלה לליגה ב'.
לקראת עונת 2012/2013, החל חלפון לשמש כמנג'ר-שחקן בקבוצת הפועל בת ים מליגה ג', שהוקמה מחדש באותה שנה 1 . בעונתו הראשונה בקבוצה כבש 47 שערים, והוביל אותה להעפלה לליגה ב'.
ב-3 בדצמבר 2013 מונה חלפון למאמן קבוצת הנוער של הפועל רמת השרון, במקביל להמשך פעילותו כשחקן בהפועל בת ים 2 . בעונת 2013/2014 כבש ארבעה שערים בליגה ב', ובסופה ירדה הפועל בת ים בחזרה לליגה ג'.
בספטמבר 2014 הושאל חלפון להפועל נווה גולן מליגה ג'. בדצמבר 2014 הושאל לאליצור יפו תל אביב מאותה הליגה, ולאחר ארבעה משחקים בקבוצה חזר להפועל בת ים, במדיה שיחק גם בעונת 2015/2016.
באוקטובר 2016 חתם בעירוני לוד מליגה ג', במדיה ערך הופעה אחת, ובדצמבר 2016 חזר להפועל בת ים, במדיה שיחק עד תום העונה ופרש ממשחק פעיל בגיל 45.
במקביל להמשך פעילותו ככדורגלן, שימש חלפון לתקופה קצרה כסוכן שחקנים, וכיום עובד במחלקת הספורט של עיריית בת ים ואחראי על מחלקת הנוער של הפועל בת ים.
חלפון ערך את הופעת הבכורה שלו בנבחרת ישראל ב-2 בדצמבר 1992, במשחק מול נבחרת בולגריה במסגרת מוקדמות מונדיאל 1994. חלפון שיחק עם הנבחרת גם במוקדמות יורו 1996 ובמוקדמות מונדיאל 1998 ובסך הכל רשם 38 הופעות במדים הלאומיים. ב-18 במרץ 1998 ערך את הופעתו האחרונה במדי הנבחרת, במשחק ידידות מול נבחרת רומניה.
חלפון הסתבך כמה וכמה פעמים במספר פרשות:
בשנת 2014 השתתף חלפון בתוכנית המתנחל עם חנוך דאום.
בשנת 2018 השתתף חלפון בפרק של הסדרה "סליחה על השאלה" שעסק באסירים משוחררים 11 .
