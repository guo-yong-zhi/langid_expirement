
לחצו כדי להקטין חזרה
לחצו להגדלה
צפון סומטרה  הוא אחד מ-34 המחוזות של אינדונזיה, המדינה בת 17,508 האיים. בסומטרה 10 מחוזות. המחוז של צפון סומטרה גובל ממזרח במחוז רִיָאוּ, מדרום במחוז מערב סומטרה, ובצפון היא גובלת באוטונומיה של אָצֶ'ה. בירת המחוז היא מדן.
סומטרה הוא האי הגדול ביותר, הכלול כולו באינדונזיה, והשישי בגודלו בעולם. שטחו כ-400,000 קמ"ר .
שמו של המחוז צפון סומטרה מטעה, מאחר שאין היא שוכנת בקצה הצפוני של סומטרה, אזור זה שייך למחוז האוטונומי אצ'ה.
שטחו של מחוז צפון סומטרה הוא 72,981 קמ"ר , ואוכלוסייתה מונה כ-14.8 מיליון תושבים .
מרכז המחוז הררי, ובאמצעו אגם טובה הגדול. הרמות מהוות כ-2/3 משטח המחוז. בצפון סומטרה ישנם הרי געש, חלקם פעילים. גובהם של רבים מהם יותר מ-2,000 מטר מעל פני-הים.
צפון סומטרה מכילה מישור-חוף מזרחי רחב מאוד, ובו ביצות מנגרוב סמוך לים, לאורך מצר מלאקה. עיר הבירה, מדן, שוכנת בו. נהרות גדולים נושאים סחף פורה מההרים, ונעים באיטיות במישורים הרחבים. החוף המערבי הוא צר, ההרים תלולים יותר, אך החופים יפים יותר. האיים ניאס, וארכיפלג באטו נמצאים סמוך לחוף המערבי. שקע אוקייני עמוק במיוחד, ממערב לאיים אלה, יוצר תנאים אידיאליים לגלישת גלים במקומות רבים.
אגם טובה, במרכזו של המחוז צפון סומטרה, הוא אגם מיוחד במינו. הוא מהווה לוע של הר-געש-על . אורכו כ-100 ק"מ ורוחבו כ-30 ק"מ. עומקו המקסימלי: 505 מטר, וגובה פני האגם: 906 מטר מעל פני-הים. אגם טובה הוא האגם הגעשי הגדול ביותר בעולם, והאגם הגדול ביותר בדרום מזרח אסיה.
אגם טובה מורכב מ-4 מכתשי-ענק של הרי געש חופפים. ביניהם מכתש-הענק הגעשי הגדול ביותר בעולם.
עוצמת ההתפרצות הייתה פי 8,000 מעוצמת ההתפרצות האחרונה של הר-הגעש סנט-הלנס בארצות-הברית, והיא שחררה לאטמוספירה כ-800 קילומטרים מעוקבים של אפר, ובנוסף עוד 2,000 קילומטרים מעוקבים של לבה מותכת שזרמו מלוע הענק.
ההתפרצות הזו כיסתה את הודו הרחוקה, בשכבת אפר בעובי 15 ס"מ.
הר הגעש סינבונג, המצוי באי, התפרץ באוגוסט 2010. ההתפרצות הקודמת שלו הייתה ב-1600.
האקלים בצפון סומטרה הוא טרופי, אך ברוב שטחו של המחוז הטמפרטורות נמוכות מהמצופה בשל הרמות וההרים. הטמפרטורות במישור נעות סביב 30 מעלות, ובהרים בין 22 ל-25 מעלות צלזיוס בלבד כל השנה.
בצפון סומטרה ממוצע המשקעים השנתי עומד סביב 1,000-4,000 מ"מ בשנה.
השנה ניתנת לחלוקה לשתי עונות עיקריות: העונה היבשה מפברואר עד אוגוסט, והעונה הרטובה מספטמבר עד ינואר.
החי והצומח בצפון סומטרה דומים לאלו שבאזורי אסיה הסמוכים. ההבדל העיקרי נובע מכך ששטח נכבד של סומטרה הוא עדיין יער גשם בתולי. עד סוף המאה ה-19 כמעט 100% מהמחוז היוו ג'ונגל פראי. כיום, 30% מהיערות הללו נשמר, והושג הסכם לאחרונה להפסיק לחלוטין את כריתת היערות בסומטרה. בנוסף, ישנם שטחי מנגרוב בתוליים עצומים, וצמחייה אלפינית בהרים. באי סומטרה ניתן למצוא מאות מינים של יונקים, כמעט 200 מיני זוחלים, 60 מיני דו-חיים, 300 מיני דגים ו-450 מיני ציפורים.
מתוכם, 9 מיני יונקים, 30 סוגי דגים, ו-19 מיני ציפורים ייחודיים לסומטרה.
בין היונקים הידועים ביותר המצויים בצפון סומטרה ניתן למנות את האורנגאוטן, טיגריס סומטרה, והקרנף הסומטרי. כמו כן, ישנם פילים סומטריים , מינים שונים של קופים, טפיר אסייתי, דוב שמש, ומספר סוגים של איילים . בסומטרה מצויים 10 מינים של עופות קלאו.
כ-400 עד 500 טיגריסים סומטריים חיים בסומטרה, בעיקר ב-5 שמורות הטבע. הטיגריס הסומטרי הוא הקטן מזני הטיגריסים, ונפרד מקרובו הטיגריס האסיתי לפני כ-12 אלף שנים. אורך הזכרים כ-2.4 מטר, ומשקלם כ-120 ק"ג. הנקבות קטנות במעט.
הקרנף הסומטרי נמצא על סף הכחדה. הוא הקרנף האסיתי היחיד בעל שתי קרניים. משקלו בין 600 ל-800 ק"ג ואורכו: 0.9 עד 1.5 מטר. הוא ניזון מפירות, עלים, ענפים, וקליפות עצים. מקום הימצאו העיקרי כיום הוא בשמורת הטבע הלאומית, גונונג לאוסר המחולקת בין צפון סומטרה לאצ'ה.
הפרח הידוע ביותר בסומטרה הוא: רפלסיה, הפרח הגדול ביותר בעולם. ניתן לראותו רק במספר מקומות בסומטרה. הצמח הזה הוא טפיל, ואין לו עלים. קוטר הפרח יכול להגיע למטר, עובי עלי הכותרת כ-2 ס"מ, ומשקלו יכול להגיע עד ל-18 ק"ג. ריחו המצחין נועד למשוך אליו זבובים המסייעים לפרח בתהליך ההאבקה.
העיר מדן התפתחה כתוצאה ממטעי הטבק שההולנדים גידלו מסביבה. בנוסף, באזורי המטעים הנרחבים בשפלת החוף מגדלים בעיקר דקלי-שמן , גומי, וכמובן אורז.
ברמות ובהרים מגדלים בנוסף לאורז, גם קפה. פולי הקפה הידועים, סומטרה-מאנדהלינג, סומטרה-לינטונג גדלים כאן, ומיוצאים בעיקר לארצות-הברית.
הרכב אוכלוסייה: באטאק , ג'אווה , סינים , ניאס , מלאי , מינאנגקאבאו , טמילים .
דתות: אסלאם , נצרות , בודהיזם , הינדואיזם 
שפות : באטאק , מלאית, אינדונזית.
עיר בירה: מדן.
עם הבאטאק מחולק למספר תת-קבוצות אתניות: טובה, סימאלונגון, מאנדלינג, אנגקולה, קארו, ופאקפאק/דאירי. הבאטאק הם צאצאי עם פרוטו-מלאי שחי בבידוד יחסי, בייחוד באזור שסובב את אגם טובה. כיום הם מונים כ-9 מיליון נפש , ומהווים את אחד מהקבוצות האתניות המשפיעות ביותר באינדונזיה.
כל עם הבאטאק, הוא נוצרי כיום, חוץ ממאנדלינג ואנגקולה שהתאסלמו, ואינם אוהבים להיקרא 'באטאק'
התרבויות והשפות של באטאק טובה ובאטאק סימאלונגון די דומות. שפתם של מאנדלינג ואנגקולה קרובה לשפתם של באטאק טובה, אך תרבותם שונה מאז שהתאסלמו.
תרבותם ושפתם של קארו ופאקפאק שונה יחסית משאר הבאטאק. הם קרובים במידה מסוימת לעמים אלאס וגאיו השוכנים באצ'ה הסמוכה.
אצל כל הבאטאק יש דרגות שונות של פולחן אבות. הדת העתיקה מכילה יסודות הינדיים. הבאטאק, היושבים על אדמתם, עוסקים בעיקר בחקלאות.
בצפון סומטרה יושבת אוכלוסייה גדולה של מהגרים ובני-מהגרים מג'אווה. ההולנדים החלו ב'יבוא' של פועלי כפייה מג'אווה ב-1910. צאצאיהם מתגוררים בעיקר באזורי המטעים בשפלת החוף. באזורים אלה הם מהווים רוב. רובם המוחלט - מוסלמים.
הסינים שנחשבו כזרים בתקופת השלטון הדיקטטורי של סוהארטו , הוגבלו גם על ידי ההולנדים השליטים בתחילת המאה ה-19. לא ניתן להם לגור היכן שרצו, וחופש התנועה שלהם הוגבל. למרות כל זאת, הסינים הצליחו מאוד בעסקים והיו למושא קנאה של שכניהם האינדונזים. כשסוהארטו תפס את השלטון, בסיוע של ה-CIA, הואשמו סינים רבים בקומוניזם והוצאו להורג ללא משפט.
לסינים, יש היסטוריה ארוכה באינדונזיה. הסינים הראשונים הגיעו לג'אווה כסוחרים בתחילת האלף השני לספירה.
בתקופת הקולוניאליזם ההולנדי, הובאו סינים נוספים לסומטרה, כדי לעבוד במטעים. כ-300,000 סינים 'יובאו' בין 1870 ו-1930 לסומטרה. משום כך, הסינים היושבים בג'אווה אינם דוברים סינית, בעוד אלו שיושבים בצפון סומטרה מדברים ניבים סיניים של מחוזות מוצאם. רובם מדברים הוקיאן.
הסינים המתגוררים בסומטרה, כמו אלו היושבים בשאר הערים של אינדונזיה, שולטים במגזר העסקים הפרטי.
תושבי ניאס מתגוררים בעיקר באי הקרוי בשם זה. מספרם כ-750,000. אין שום מקום אחר בצפון סומטרה השומר על המסורת העתיקה יותר מתושבי ניאס. כיום 77% מהם פרוטסטנטים, 17% קתולים, 5% מוסלמים. השאר, בעיקר, בודהיסטים.
לא כל אלה הקוראים לעצמם מלאים באמת כאלה.
במשך השנים, הרבה באטאק שירדו מההרים כדי לחפש לעצמם שטח חקלאי הגיעו לשטחי החוף המאוכלסים במלאים מוסלמים והתבוללו ביניהם. ההולנדים  והבריטים  התייחסו למלאים כאל עם של עצלנים, ולכן העדיפו לייבא כוח עבודה ממקומות אחרים. באופן מסורתי, המלאים היו דייגים שחיו חיים שקטים, נטולי דאגות, לאורך חופי מיצר מלאקה העשיר בדגה. הם מעולם לא נאלצו לעבוד קשה לפרנסתם. משום כך הם כנראה גם מאוד חברותיים.
זהו שמו של העם היושב במחוז הסמוך, מדרום, מערב סומטרה. דתם מוסלמית. ביחד עם אצ'ה, הם אלו שאחראים להפצת האסלאם ברחבי סומטרה. המסעדות שלהם נפוצות ופופולריות ביותר ברחבי אינדונזיה.
הטמילים פותו בהודו להגיע למטעים על ידי ההולנדים, בשנות ה-30 של המאה ה-18. ההולנדים 'מכרו' להם סיפורים על עבודות קלות, ואפילו על קטיפת כסף מהעצים.
בשל הצורך להחליט מיידית, רבים אף לא הודיעו למשפחתם על נסיעתם.
כיום חיים בצפון סומטרה כ-40,000 טמילים, רובם במדן.
