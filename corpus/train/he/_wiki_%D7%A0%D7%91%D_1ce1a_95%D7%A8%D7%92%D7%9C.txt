נבחרת אורוגוואי בכדורגל היא נבחרת הכדורגל הלאומית של מדינת אורוגוואי.
הנבחרת מנוהלת על ידי התאחדות הכדורגל של אורוגוואי.
הדירוג הנוכחי של נבחרת אורוגוואי ברשימת הדירוג של פיפ"א, הוא המקום ה-16 בעולם, נכון ל-20 ביולי 2023; הניקוד הוא 1,633.13 - ללא שינוי לעומת ניקוד קודם. 1  דירוג השיא 2 נמדד לראשונה 2  ביוני 2012, והדירוג הנמוך ביותר 76 נמדד לראשונה 2  בדצמבר 1998. נבחרת אורוגוואי הייתה הזוכה הראשונה בטורניר גביע העולם בכדורגל, שאותו גם אירחה, לאחר שניצחה את ארגנטינה 4:2 במשחק הגמר של הטורניר הראשון, שנערך ב-1930. אורוגוואי זכתה בתואר גם ב-1950, בטורניר שנערך בברזיל.
נבחרות אורוגוואי וארגנטינה מחזיקות בשיא המשחקים בין שתי נבחרות, לאחר ששיחקו זו מול זו 166 משחקים. המשחק הראשון בין שתי הנבחרות התקיים ב-1902, והיה המשחק הבינלאומי הראשון בין שתי נבחרות כדורגל שמחוץ לבריטניה .
אורוגוואי זכתה עד כה 15 פעמים בטורניר הקופה אמריקה וחולקת את שיא הזכיות ביחד עם נבחרת ארגנטינה. בפעם הראשונה זכתה אורוגוואי בתואר ב-1916, בפעם הראשונה שבה התקיים המפעל, ובפעם האחרונה זכתה בתואר ב-2011.
הנבחרת ידועה בכינוי "לה סלסטה" .
בשנת 1901 שיחקה נבחרת אורוגוואי את משחקה הבינלאומי הראשון נגד ארגנטינה והפסידה 2–3. עד שנת 1916, בה נערכה לראשונה אליפות דרום אמריקה בכדורגל , שיחקה אורוגוואי למעלה מ-30 משחקים, כולם פרט לאחד מול ארגנטינה. אורוגוואי זכתה באליפות דרום אמריקה הראשונה, שנערכה בארגנטינה בשנת 1916 בעקבות ניצחונות על צ'ילה וברזיל ותוצאת תיקו מול ארגנטינה. שנה לאחר מכן, אירחה אורוגוואי לראשונה את הטורניר וזכתה גם בו בפעם השנייה ברציפות לאחר שניצחה בכל משחקיה. בטורניר הבא, שנערך בברזיל בשנת 1919, סיימו אורוגוואי וברזיל המארחת עם אותו מספר נקודות, לאחר שבמשחק ביניהן במחזור המשחקים האחרון, איבדה אורוגוואי יתרון בן שני שערים והמשחק הסתיים בתיקו 2-2. נערך משחק מכריע בין שתי הנבחרות ובו ניצחה ברזיל 0–1 לאחר ארבע הארכות בנות 15 דקות. בכך הפך המשחק, שארך 150 דקות, לארוך ביותר בתולדות הטורניר. בשנת 1920 זכתה אורוגוואי באליפות בפעם השלישית. אורוגוואי זכתה בטורניר פעמיים נוספות בטורנירים אותם אירחה בשנים 1923 ו-1924. אורוגוואי לא השתתפה בטורניר שנערך בשנת 1925, אך בשנת 1926 זכתה בתואר בפעם השישית בטורניר שנערך בצ'ילה.
בנוסף להצלחתה בדרום אמריקה, זכתה אורוגוואי פעמיים ברציפות במדליית זהב במשחקים האולימפיים, לאחר שהביסה את שווייץ 0–3 במשחק הגמר של אולימפיאדת פריז בשנת 1924. ארבע שנים אחר כך, באולימפיאדת אמסטרדם בשנת 1928, אורוגוואי ניצחה את ארגנטינה 1–2 במשחק חוזר, לאחר שמשחק הגמר הראשון ביניהן הסתיים בתיקו 1-1.
אורוגוואי נבחרה לארח את טורניר גמר גביע העולם הראשון, שנערך בשנת 1930. אורוגוואי סיימה ראשונה בשלב הבתים לאחר שניצחה את פרו 0–1 ואת רומניה 0–4. בחצי הגמר הביסה אורוגוואי את יוגוסלביה 1–6. במשחק הגמר ניצחה אורוגוואי את ארגנטינה 2–4, לאחר שפיגרה 1–2 במחצית, וזכתה לראשונה בגביע העולם. הקפטן שלה, חוסה נסאסי, נבחר לשחקן המצטיין בטורניר.
עקב סירובן של מספר מדינות אירופאיות להשתתף במשחקים שנערכו באורוגוואי, החרימה אורוגוואי את מונדיאל 1934 שנערך באיטליה, ועקב הפרת ההסכם לארח לסירוגין את טורניר גמר גביע העולם בין יבשות אירופה ודרום אמריקה, החרימה אורוגוואי את מונדיאל 1938 שנערך בצרפת. בין לבין, זכתה אורוגוואי בפעם השביעית באליפות דרום אמריקה בשנת 1935. בשנת 1942 זכתה אורוגוואי בפעם השמינית בטורניר אותו אירחה.
אורוגוואי שבה להשתתף בטורניר גמר גביע העולם בשנת 1950. היא העפילה אוטומטית לטורניר הגמר, בעקבות פרישתן של אקוודור ופרו מטורניר המוקדמות. בשלב הבתים שובצה אורוגוואי עם נבחרות צרפת ובוליביה, אך עקב פרישתה של צרפת, שיחקה אורוגוואי משחק אחד בלבד מול בוליביה ובו ניצחה 0–8. בעקבות הניצחון, העפילה אורוגוואי לבית הגמר יחד עם ברזיל המארחת והמועמדת העיקרית לזכייה, ספרד ושוודיה. במשחקה הראשון בבית הגמר נגד ספרד הובילה אורוגוואי 0–1 משער של אלסידס גיג'ה אך הספרדים הפכו ל-1–2 במחצית. אובדוליו וארלה השווה לאורוגוואי והמשחק הסתיים בתיקו 2-2. במשחקה השני נגד שוודיה, נקלעה אורוגוואי לפיגור מוקדם. גיגיה השווה ל-1-1 אך השוודים עלו ליתרון 1–2 במחצית. צמד שערים של אוסקר מיגס קבע מהפך 2–3 לאורוגוואי. במשחקה האחרון, התמודדה אורוגוואי נגד ברזיל המארחת והמועמדת לזכייה. לברזיל הייתה מספיקה תוצאת תיקו על מנת לזכות בגביע העולם הראשון שלה, בעוד שאורוגוואי הייתה חייבת להפתיע ולנצח. לאחר שהמחצית הסתיימה בתיקו 0-0, עלתה ברזיל ליתרון 0–1 משער של פריאסה בדקה ה-47. חואן סקיאפינו השווה בדקה ה-66 ל-1-1 ובדקה ה-79 הדהים גיג'ה את הקהל הביתי שמנה כ-200,000 צופים באצטדיון המרקנה כשהבקיע את שער הניצחון וקבע 1–2 לאורוגוואי. ניצחון זה היווה את אחת ההפתעות הגדולות בתולדות הגביע העולמי. המונח מרקנאסו, שמשמעותו המילולית היא "האסון במרקנה", הפך לשם נרדף למשחק בקרב תושבי ברזיל.
אורוגוואי העפילה אוטומטית למונדיאל 1954 כאלופת העולם. בשלב הבתים ניצחה אורוגוואי את צ'כוסלובקיה 0–2, הביסה את סקוטלנד 0–7 וסיימה במקום הראשון בבית, לאחר הטלת מטבע שנערכה עקב ניצחונותיה של אוסטריה על אותן נבחרות . ברבע הגמר ניצחה אורוגוואי את אנגליה 2–4 ובחצי הגמר הפסידה אורוגוואי לראשונה במסגרת גביע העולם להונגריה 2–4 אחרי הארכה. במשחק על המקום השלישי הפסידה אורוגוואי לאוסטריה 1–3 וסיימה במקום הרביעי.
שנתיים לאחר מכן, אירחה אורוגוואי את אליפות דרום אמריקה וזכתה בה בפעם התשיעית.
אורוגוואי השתתפה לראשונה בטורניר המוקדמות של מונדיאל 1958, אך לא העפילה לטורניר הגמר לאחר שסיימה במקום השני בבית המוקדמות אחרי פרגוואי ולפני קולומביה. זו הייתה הפעם הראשונה בה אורוגוואי לא משתתפת בטורניר הגמר, שלא מתוך בחירה. שנה לאחר מכן, זכתה אורוגוואי באליפות דרום אמריקה שנערכה באקוודור בפעם העשירית.
במוקדמות מונדיאל 1962 התמודדה אורוגוואי מול בוליביה במפגש כפול על העלייה לטורניר הגמר. המשחק הראשון בבוליביה הסתיים בתיקו 1-1 ובמשחק הגומלין ניצחה אורוגוואי 1–2. בכך העפילה אורוגוואי לטורניר הגמר לראשונה דרך טורניר המוקדמות. אורוגוואי פתחה את משחקי שלב הבתים בטורניר הגמר בניצחון על קולומביה, אך בהמשך הפסידה ליוגוסלביה וברית המועצות וסיימה במקום השלישי בבית. זו הייתה הפעם הראשונה בה אורוגוואי לא עוברת את הסיבוב הראשון בטורניר הגמר.
אורוגוואי העפילה למונדיאל 1966, לאחר שניצחה בכל משחקיה בטורניר המוקדמות את פרו וונצואלה וסיימה ראשונה בבית. בטורניר הגמר פתחה אורוגוואי את שלב הבתים בתיקו 0-0 עם אנגליה המארחת. בהמשך ניצחה אורוגוואי את צרפת 1–2 וסיימה בתיקו 0-0 עם מקסיקו. אורוגוואי העפילה לרבע הגמר מהמקום השני בבית. ברבע הגמר הובסה אורוגוואי על ידי מערב גרמניה 0–4. שנה לאחר מכן אירחה אורוגוואי את אליפות דרום אמריקה, במהדורה האחרונה שלה לפני שהפכה לקופה אמריקה, וזכתה בה בפעם ה-11.
אורוגוואי העפילה למונדיאל 1970 לאחר שסיימה ראשונה בבית טורניר המוקדמות לפני צ'ילה ואקוודור. בטורניר הגמר פתחה אורוגוואי את שלב הבתים בניצחון 0–2 על ישראל, בהופעת הבכורה שלה בטורניר. בהמשך סיימה אורוגוואי בתיקו 0-0 עם איטליה והפסידה לשוודיה 0–1, תוצאה שהספיקה לה כדי להעפיל לרבע הגמר מהמקום השני בבית. ברבע הגמר ניצחה אורוגוואי את ברית המועצות 0–1 משער של ויקטור אספרגו שלוש דקות לסיום ההארכה. בחצי הגמר הפסידה אורוגוואי לברזיל 1–3 ובמשחק על המקום השלישי הפסידה למערב גרמניה 0–1. וסיימה במקום הרביעי, הישגה הטוב ביותר מאז מונדיאל 1954.
אורוגוואי העפילה למונדיאל 1974 בפעם הרביעית ברציפות לאחר שסיימה ראשונה בבית טורניר המוקדמות בזכות הפרש שערים עדיף על פני קולומביה שסיימה עימה באותו מספר נקודות. בשלב הבתים בטורניר הגמר הפסידה אורוגוואי להולנד 0–2, סיימה בתיקו 1-1 עם בולגריה והובסה 0–3 על ידי שוודיה. אורוגוואי סיימה אחרונה בבית והודחה מהטורניר. אורוגוואי לא הצליחה להעפיל לשני גביעי העולם הבאים.
בשנת 1983 זכתה אורוגוואי בקופה אמריקה בפעם ה-12 לאחר שבצמד משחקי הגמר ניצחה בבית את ברזיל 0–2 וסיימה עימה בתיקו 1-1 בחוץ. אורוגוואי העפילה למונדיאל 1986, לאחר שלא הצליחה להעפיל לשני הטורנירים הקודמים, לאחר שסיימה ראשונה בבית המוקדמות לפני צ'ילה ואקוודור. בטורניר הגמר סיימה אורוגוואי בתיקו 1-1 עם מערב גרמניה במשחק הראשון בשלב הבתים. בהמשך הובסה אורוגוואי על ידי דנמרק 1–6. הייתה זו התבוסה הגדולה ביותר של אורוגוואי במסגרת המונדיאל. אורוגוואי סיימה את משחקי הבית המוקדם בתיקו 0-0 עם סקוטלנד. אף על פי שלא ניצחה באף משחק, אורוגוואי העפילה לשמינית הגמר מהמקום השלישי בבית כקבוצה בעלת המאזן הרביעי בטיבו מבין הקבוצות שסיימו במקום השלישי. בשמינית הגמר הפסידה אורוגוואי לארגנטינה, האלופה שבדרך, 1-0 והודחה. היה זה טורניר שני ברציפות בו אורוגוואי לא מנצחת אף משחק. שנה לאחר מכן גמלה אורוגוואי לארגנטינה כאשר ניצחה אותה 0–1 בחצי גמר הקופה אמריקה אותו אירחה ארגנטינה אלופת העולם. במשחק הגמר ניצחה אורוגוואי את צ'ילה 0–1 וכך זכתה בקופה אמריקה בפעם השנייה ברציפות וה-13 בסך הכול.
אורוגוואי העפילה למונדיאל 1990 בפעם השנייה ברציפות. היא פתחה את שלב הבתים בטורניר הגמר בתיקו 0-0 עם ספרד ובהמשך הפסידה 1–3 לבלגיה. במשחקה האחרון בשלב הבתים ניצחה אורוגוואי את קוריאה הדרומית 0–1 משער בתוספת הזמן של דניאל פונסקה, במשחק שקטע רצף של 11 משחקים רצופים ללא ניצחון במונדיאל. בעקבות הניצחון סיימה אורוגוואי במקום השלישי בבית והעפילה לשמינית הגמר בפעם השנייה ברציפות כקבוצה בעלת המאזן הרביעי בטיבו מבין הקבוצות שסיימו במקום השלישי. בשמינית הגמר הפסידה אורוגוואי לאיטליה המארחת 0–2 וכך הודחה בשלב שמינית הגמר בפעם השנייה ברציפות. אורוגוואי לא העפילה למונדיאל 1994, אך שנה לאחר מכן זכתה בקופה אמריקה, אותו אירחה, בפעם ה-14, כשהיא מנצחת במשחק הגמר את אלופת העולם ברזיל בבעיטות הכרעה מ-11 מטרים אחרי 1-1 בתום הזמן החוקי. בעקבות הזכייה בקופה אמריקה, השתתפה אורוגוואי לראשונה בטורניר גביע הקונפדרציות בשנת 1997 וסיימה במקום הרביעי. אורוגוואי לא העפילה למונדיאל 1998 בפעם השנייה ברציפות.
אורוגוואי סיימה חמישית בבית הדרום אמריקאי במוקדמות מונדיאל 2002 והעפילה לטורניר הגמר לאחר שגברה על אוסטרליה במשחקי הפלייאוף על העלייה למונדיאל. בטורניר הגמר הפסידה אורוגוואי 1–2 לדנמרק, סיימה בתיקו 0-0 עם צרפת ובתיקו 3-3 עם סנגל, לאחר שפיגרה במחצית 0–3. אורוגוואי סיימה במקום השלישי בבית והודחה מהטורניר. במוקדמות מונדיאל 2006 שוב סיימה אורוגוואי חמישית בבית הדרום אמריקאי והתמודדה מול אוסטרליה במשחקי פלייאוף על העלייה למונדיאל, אולם הפעם הפסידה אורוגוואי בבעיטות הכרעה מ-11 מטרים ולא העפילה לטורניר הגמר.
אורוגוואי סיימה חמישית בבית הדרום אמריקאי, בפעם השלישית ברציפות, במוקדמות מונדיאל 2010, אולם הפעם התמודדה מול קוסטה ריקה במשחקי הפלייאוף על העלייה למונדיאל. אורוגוואי ניצחה 0–1 בחוץ וסיימה בתיקו 1-1 בבית והעפילה למונדיאל. אורוגוואי פתחה את משחקיה בשלב הבתים של טורניר הגמר בתיקו 0-0 עם צרפת ובהמשך הביסה את דרום אפריקה המארחת 0–3 וניצחה את מקסיקו 0–1. אורוגוואי סיימה במקום הראשון בבית, לראשונה מאז מונדיאל 1954 והעפילה לשמינית הגמר מבלי שספגה אף שער בשלב הבתים. בשמינית הגמר ניצחה אורוגוואי את קוריאה הדרומית 1–2 מצמד שערים של לואיס אלברטו סוארס והעפילה לרבע הגמר לראשונה מאז מונדיאל 1970. בשלב רבע הגמר פיגרה אורוגוואי מול גאנה, אך השוותה משער של דייגו פורלאן והמשחק הגיע להארכה. בתוספת הזמן של ההארכה, מנע סוארס שער ניצחון בטוח של גאנה, לאחר שהדף בידו כדור מקו השער. סוארס הורחק ונפסקה בעיטת עונשין מ-11 מטרים לזכותה של גאנה שהוחמצה. המשחק הסתיים בתיקו 1-1 ובבעיטות ההכרעה ניצחה אורוגוואי 2–4 והעפילה לחצי הגמר. בחצי הגמר הפסידה אורוגוואי להולנד 2–3 ובמשחק על המקום השלישי הפסידה אורוגוואי לגרמניה באותה תוצאה. בכך סיימה אורוגוואי במקום הרביעי, הישגה הטוב ביותר מאז מונדיאל 1970. דייגו פורלאן נבחר לשחקן המצטיין בטורניר וסיים כמלך השערים של הטורניר עם חמישה שערים, בצוותא עם שלושה שחקנים נוספים.
שנה לאחר מכן, זכתה אורוגוואי בקופה אמריקה בפעם ה-15, כשהיא מביסה במשחק הגמר את פרגוואי 0–3 בטורניר שנערך בארגנטינה. בעקבות זכייתה, השתתפה אורוגוואי בפעם השנייה בטורניר גביע הקונפדרציות בשנת 2013 וסיימה במקום הרביעי בפעם השנייה ברציפות.
אורוגוואי סיימה חמישית בבית הדרום אמריקאי, בפעם הרביעית ברציפות, במוקדמות מונדיאל 2014 וגברה על ירדן במשחקי הפלייאוף על העלייה למונדיאל. בטורניר הגמר שובצה אורוגוואי לבית קשה עם איטליה ואנגליה החזקות ועם קוסטה ריקה שאמורה הייתה להיות בשר התותחים של הבית. בפועל, הפסידה אורוגוואי במשחקה הראשון לקוסטה ריקה המפתיעה 1–3. בהמשך גברה אורוגוואי 1–2 על אנגליה מצמד של סוארס. במשחק המכריע גברה אורוגוואי 0–1 על איטליה משער של דייגו גודין 9 דקות לסיום, במשחק בו האיטלקים היו זקוקים לתיקו על מנת להעפיל לשמינית הגמר בעוד אורוגוואי הייתה חייבת ניצחון. אורוגוואי העפילה לשמינית הגמר מהמקום השני בבית, אחרי קוסטה ריקה המפתיעה. בשמינית הגמר הפסידה אורוגוואי 0–2 לקולומביה.
אורוגוואי העפילה למונדיאל 2018 לאחר שסיימה במקום השני בבית הדרום אמריקאי בטורניר המוקדמות. בכך שמה קץ לארבע פעמים רצופות בהן נאלצה לשחק בפלייאוף על מנת לנסות ולהעפיל לטורניר הגמר. בטורניר הגמר שובצה אורוגוואי לבית עם רוסיה המארחת, מצרים וערב הסעודית. אורוגוואי סיימה את שלב הבתים במקום הראשון במאזן מושלם וללא שער חובה לאחר שגברה 0–1 על מצרים ועל ערב הסעודית וכן הביסה את רוסיה המארחת 0–3. בשמינית הגמר גברה אורוגוואי על פורטוגל 1–2, אולם ברבע הגמר הפסידה לצרפת 0–2 והודחה.
בקופה אמריקה 2019 שובצה הנבחרת בבית יחד עם אקוודור, צ'ילה וויפן. את משחקה הראשון בתחרות סיימה בניצחון 0–4 מול נבחרת אקוודור. את משחקה השני בשלב הבתים מול נבחרת יפן סיימה בתוצאה 2-2. במשחקה השלישי בשלב הבתים, גברה הנבחרת 0–1 על נבחרת צ'ילה והגיעה למקום הראשון בבית. ברבע הגמר הודחה לאחר שפגשה את נבחרת פרו שניצחה אותה 4–5 בפנדלים לאחר 0-0 בתום 90 דקות. גם בקופה אמריקה 2021 הודחה אורוגוואי ברבע הגמר בפנדלים, הפעם על ידי קולומביה.
אורוגוואי העפילה למונדיאל 2022 לאחר שסיימה במקום השלישי בבית המוקדמות של דרום אמריקה. בטורניר הגמר שובצה אורוגוואי בשלב הבתים עם פורטוגל, דרום קוריאה וגאנה.  אורוגוואי פתחה את משחקיה בתיקו 0-0 עם דרום קוריאה ולאחר מכן הפסידה 2-0 לפורטוגל. במשחקה האחרון בשלב הבתים גברה אורוגוואי על גאנה 0-2 אך הודחה בעקבות ניצחונה של דרום קוריאה על פורטוגל במשחק המקביל. שתי הנבחרות סיימו עם אותו מספר נקודות והפרש שערים, אולם דרום קוריאה הבקיעה שני שערים יותר מאורוגוואי ועל כן עלתה מהמקום השני בבית, בעוד אורוגוואי הודחה.
להלן סגל הנבחרת לקראת משחקי מונדיאל 2022
הנתונים מעודכנים ל-2 בדצמבר 2022. לאחר המשחק נגד נבחרת גאנה במסגרת שלב הבתים של מונדיאל 2022.
נכון ל-28 במרץ 2023. 
