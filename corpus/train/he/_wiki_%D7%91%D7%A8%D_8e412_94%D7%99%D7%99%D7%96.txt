לורנס "ברוס" הייז . הוא שחיין עבר אמריקאי, אלוף אולימפי  ושיאן עולם במשחה שליחים 4X200 מטר חופשי. הוא אלוף פאן-אמריקה  במשחים ל-200 מטר חופשי ול-400 מטר חופשי ואלוף האוניברסיאדה  במשחה ל-200 מטר חופשי.
היה לספורטאי האמריקאי הראשון, בעל מדליית זהב אולימפית, שהצהיר בתוכנית טלוויזיה על זהותו ההומוסקסואלית.
הייז נולד בסן אנטוניו, טקסס. הוא למד באוניברסיטת UCLA, תחת הדרכתו של המאמן רון בלטורה.
באליפות העולם בשחייה שנערכה בגואיאקיל, אקוודור בשנת 1982 סיים הייז במקום השביעי במשחה ל-400 מטר מעורב אישי בתוצאה של 4:30.68 דקות, המנצח היה ריקרדו פראדו מברזיל שקבע שיא עולם חדש . בנוסף הוא השתתף במשחי המוקדמות ב-400 מטר חופשי וב-1500 מטר חופשי.
באוניברסיאדה שנערכה באדמונטון, קנדה בשנת 1983 זכה הייז ב-6 מדליות, 1 זהב 4 כסף ו-1 ארד. מדליית זהב במשחה ל-200 מטר חופשי בתוצאה של 1:51.19 דקות. מדליות כסף, במשחה ל-400 מטר חופשי בתוצאה של 3:54.93 דקות, אחרי שיאן העולם ולדימיר סלניקוב מברית המועצות , במשחה ל-400 מטר מעורב אישי בתוצאה של 4:26.05 דקות, אחרי הכוכב העולה אלכס באומן מקנדה  ולפני פראדו שיאן העולם , במשחה שליחים 4x100 מטר חופשי בתוצאה של 3:21.82 דקות, אחרי ברית המועצות  ובמשחה שליחים 4x200 מטר חופשי בתוצאה של 7:30.18 דקות, אחרי ברית המועצות . מדליית ארד במשחה ל-1,500 מטר חופשי בתוצאה של 15:37.97 דקות, אחרי המנצח סלניקוב .  לאחר מכן, זכה הייז לראשונה באליפות ארצות הברית בשחייה, במשחה ל-200 מטר חופשי בתוצאה של 1:49.90 דקות. 
במשחקים הפאן אמריקאים שנערכו בקראקס ונצואלה בשנת 1983 זכה הייז בשלוש מדליות זהב. במשחה ל-200 מטר חופשי בתוצאה של 1:49.89 דקות, תוך שהוא מנצח את שיאן העולם עד שבוע לפני כן ראודי גיינס בן ארצו, במשחה ל-400 מטר חופשי בתוצאה של 3:53.17 דקות ובמשחה שליחים 4x200 מטר חופשי בתוצאה של 7:23.63 דקות.  לאחר מכן הוא קטף  שלוש מדליות זהב, באותם המשחים, בתחרות בינלאומית חשובה בטוקיו.
באליפות החורף של ארצות הברית בשחייה בשנת 1984 זכה הייז במדליית זהב במשחה ל-400 מטר חופשי ובמדליית ארד במשחה ל-200 מטר חופשי.
באולימפיאדת לוס אנג'לס  זכה הייז במדליית זהב במשחה שליחים 4x200 מטר חופשי ביחד עם מייקל הית', דייוויד לארסון, וג'ף פלוט בשיא עולם חדש בתוצאה של 7:15.69 דקות, לפני מערב גרמניה 7:15.73 דקות ובריטניה 7:24.78 דקות. היה זה קרב ענקים כשארצות הברית מובילה לכל אורך המשחה. הייז קפץ אחרון עבור ארצות הברית נגד מייקל גרוס השיאן העולמי במשחה זה והאלוף האולימפי. גרוס פתח במהירות ועבר את הייז אך הייז שמר כוח, לא ויתר ולקראת הסיום הצליח להדביק את גרוס ולנצחו. פרט לגרוס שקבע את הזמן המהיר בהיסטוריה בעזרת "זינוק שליחים" , קבע הייז את הזמן השני בטיבו ב"זינוק שליחים" בתוצאה של 1:48.41 דקות. התקשורת כינתה אותו "גרוס באסטרס". 
הייז זכה בתואר אליפות ארצות הברית שלישי לאחר המשחקים האולימפיים במשחה ל-200 מטר חופשי בתוצאה של 1:51.39 דקות.
לאחר מכן סיים תואר שני בעיתונאות באוניברסיטת נורת'ווסטרן, שיקגו.
הייז עבר להתגורר בניו יורק ופתח בקריירה חדשה של יחסי ציבור. הוא חזר להתאמן ולהשתתף בתחרויות מאסטרס.
בשנת 1990 השתתף הייז לראשונה במשחקים הגאים שנערכו בוונקובר, קנדה.
בשנת 1992 יצא מהארון באופן פומבי ומתוקשר כשהתראיין לתוכנית הטלוויזיה הלילית "חדשות העולם" של ABC אצל דיק שאפ. 
הייז שימש כדובר המשחקים הגאים שנערכו בניו יורק בשנת 1994. בתחרות עצמה קבע הייז 5 שיאי עולם למאסטרס  לגילאי 30-34 והיה לשחיין הראשון שיורד מגבול 4 דקות ב-400 מטר חופשי.
בשנת 1994 נבחר הייז על ידי העיתון Out לאחד מ-100 ההומואים והלסביות המשפיעים באמריקה.
בשנת 1996 שימש הייז בתפקיד עוזר מנהל של תחרויות השחייה באולימפיאדת אטלנטה .
בשנת 2002 זכה להיות חבר במועדון שגרירי המשחקים הגאים. 
ובשנת 2007 ניהל הייז את חגיגות 25 למשחקים הגאים.
