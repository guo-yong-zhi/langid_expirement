Turno di notte  è un film del 1944 diretto da Jean Faurez e Belisario Randone.
Nel piccolo borgo di Corbeiz, Paul Rémy fa la corte a Elena, moglie del suo collega Pietro Jansen: la donna non disdegna del tutto le sue avances, e i due approfittano dell'assenza di Pietro, in viaggio d'affari fino all'indomani, per uscire a cena in un ristorante a qualche distanza. Il commesso viaggiatore Augusto Masson, padre di famiglia, rappresentante di elettrodomestici, di passaggio nella cittadina, a sua volta fa la corte alla giovane Marcella, operatrice del centralino telefonico del paese, pur non avendola mai vista ma essendo affascinato dal suono della sua voce al telefono. Ida, il cui marito Renato Favier è in carcere ingiustamente accusato di essere responsabile di un ammanco nelle casse dell'azienda dove lavorano sia Pietro che Paul, sta per avere un bambino: il dottor Renaud e la levatrice sono al suo capezzale, e temono per l'incolumità della partoriente e del nascituro.
Quella sera scoppia una violenta tempesta sulla borgata e nelle vicinanze, e infuria per tutta la notte. E fatti allarmanti accadono: Pietro Jansen torna prima del previsto e non trova sua moglie; l'auto di Paul Rémy, con a bordo anche Elena, è vittima di un incidente, e Paul è gravemente ferito; Renato Favier evade. E, da ultimo, il temporale mette fuori uso, ad intermittenza, la rete telefonica locale, proprio mentre i protagonisti, e gli altri abitanti di Corbeiz le cui vicende sono variamente intrecciate con essi, si telefonano ripetutamente.
La collega di Marcella, al turno di notte al centralino, è la volitiva Susanna, che ascolta tranquillamente tutte le telefonate, si rende conto delle varie situazioni imbarazzanti o pericolose dei suoi compaesani, ma alla fine riesce a risolverle per il meglio, agendo di propria iniziativa. Riesce a portare soccorso a Paul – che all'ospedale confesserà di essere il responsabile dell'ammanco imputato a Renato - , accoglie Renato, evaso e finalmente scagionato, copre la scappatella di Elena dirottandola ad aiutare il dottore per il difficile parto di Ida, che riesce alla perfezione, con madre e figlio in salute. E infine aiuta Augusto Masson a piazzare qualche macchina per cucire e qualche aspirapolvere.  
Le riprese iniziarono a Parigi l'8 maggio 1943.
È stato distribuito in Francia a partire dal 19 aprile 1944; in Italia arrivò nel dopoguerra, nell'agosto del 1946.
«Se si dovesse scegliere il film più brutto, più inutile, il più noioso, probabilmente questo Turno di notte italo-francese avrebbe molte probabilità di risultare vincitore. Ogni parola di più sarebbe superflua. Aggiungeremo soltanto che soggetto, fotografia e regia sono al di sotto di ogni possibile critica. Quanto alla recitazione c'è qualche buon caratterista come Carette. Vivi Gioi e Gaby Morlay sono le due stars, italiana la prima, francese la seconda ma sciupate entrambe proprio come la pellicola e il tempo che han servito a produrre un'opera tanto meschina.»
