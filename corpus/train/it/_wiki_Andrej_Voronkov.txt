Andrej Gennad'evič Voronkov  è un allenatore di pallavolo ed ex pallavolista russo.
Allena la Lokomotiv Kaliningrad.
La carriera di Andrej Voronkov, padre della pallavolista Irina, inizia nella squadra di Vilnius, nella Repubblica Socialista Sovietica Lituana, per proseguire al Volejbol'nyj klub CSKA di Mosca: in due anni vince due campionati sovietici, due Coppe dei Campioni e due supercoppe europee; successivamente si trasferisce allo SKA Rostov-na-Donu, dove rimane dal 1988-89 al 1991-92. Chiude la sua esperienza da giocatore in Russia disputando due annate nel Volejbol'nyj klub Samotlor, dove conquista la Coppa di Russia.
Dalla stagione 1996-97 si trasferisce nel massimo campionato turco, giocando nel Netaş Erkek Voleybol Takımı, dove ottiene tre scudetti e tre Coppe di Turchia; il 5 giugno 1998 esordisce anche in nazionale, in una partita valida per la World League contro la Serbia: al termine della competizione la squadra russa conquista la medaglia d'argento. Viene convocato anche per il campionato mondiale, che conclude al quinto posto. Nel 1999-00 passa all'Erdemir Spor Kulübü, dove vince altri due campionati. Chiude la carriera con il ritorno per due anni al Volejbol'nyj klub Samotlor.
Nel 2006-07 diventa assistente allenatore al Volejbol'nyj klub Dinamo-Jantar', per poi assumere la guida della nazionale pre-juniores della Russia, guidandola al quarto posto nel campionato europeo e al nono posto nel campionato mondiale; nel 2008-09 allena il Volejbol'nyj klub Kuzbass nel campionato di seconda divisione russa.
Dalla stagione 2009-10 siede sulla panchina del Volejbol'nyj klub Lokomotiv Novosibirsk, dove conquista due Coppe di Russia e la Champions League 2012-13, guadagnandosi la partecipazione alla Coppa del Mondo per club, che chiude al secondo posto alle spalle dell'Associação Social e Esportiva Sada. Dopo le dimissioni di Vladimir Alekno diventa anche commissario tecnico della nazionale russa, che porta alla medaglia d'oro nel campionato europeo e nella World League 2013; il campionato mondiale 2014 vede invece la sua squadra concludere la competizione al quinto posto. Il 30 giugno 2015 si dimette dall'incarico dopo diverse sconfitte in World League; nell'aprile 2016 si dimette anche da allenatore del Volejbol'nyj klub Lokomotiv Novosibirsk. Nella stagione 2016-17 diventa allenatore della Volejbol'nyj klub Dinamo Krasnodar, che guida fino alla chiusura della società, nel giugno 2017; nell'estate conquista la medaglia d'argento al campionato mondiale di categoria con la Russia U-23.
Nell'annata 2018-19 passa ad allenare la neonata formazione femminile della Lokomotiv Kaliningrad, militante nella Superliga russa, alla guida della quale si aggiudica la Supercoppa russa 2019.
Altri progetti