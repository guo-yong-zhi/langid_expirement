La Coppa del Mondo di salto con gli sci 1991, dodicesima edizione della manifestazione organizzata dalla Federazione Internazionale Sci, ebbe inizio il 1º dicembre 1990 a Lake Placid, negli Stati Uniti d'America, e si concluse il 30 marzo 1991 a Štrbské Pleso, in Cecoslovacchia. Furono disputate 22 delle 25 gare previste, tutte maschili, in 18 differenti località: 5 su trampolino normale, 13 su trampolino lungo e 4 su trampolino per il volo.
Per la prima volta venne stilata una classifica di specialità relativa alle gare di volo. Nel corso della stagione si tennero in Val di Fiemme i Campionati mondiali di sci nordico 1991, non validi ai fini della Coppa del Mondo, il cui calendario contemplò dunque un'interruzione nel mese di febbraio.
L'austriaco Andreas Felder si aggiudicò la coppa di cristallo, il trofeo assegnato al vincitore della classifica generale; il tedesco Jens Weißflog vinse il Torneo dei quattro trampolini, le cui prove furono ritenute valide anche ai fini della classifica di Coppa, e lo svizzero Stefan Zünd la "coppetta" di volo. Ari-Pekka Nikkola era il detentore uscente della Coppa generale, Dieter Thoma del Torneo.
Legenda:
NH = trampolino normale
LH = trampolino lungo
FH = volo con gli sci
