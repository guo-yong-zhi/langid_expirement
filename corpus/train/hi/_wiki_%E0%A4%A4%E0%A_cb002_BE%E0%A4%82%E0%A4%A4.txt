
तलास प्रांत  मध्य एशिया के किर्गिज़स्तान देश के पश्चिमोत्तर में स्थित एक प्रांत है। इस प्रांत राजधानी का नाम भी तलास शहर है। इसकी सरहदें काज़ाख़स्तान और उज़बेकिस्तान से भी लगती हैं। इस प्रांत के उत्तर में किरगिज़ आला-तू के पर्वत हैं और मध्य भाग से तलास नदी निकलती है।
माना जाता है कि किरगिज़ लोगों का प्रसिद्ध ऐतिहासिक लोक-नेता मनास इसी प्रांत में पैदा हुआ था। तलास की वादी ७५१ ईसवी में अरबों और चीन के तंग राजवंश के बीच हुए 'तलास के युद्ध' के लिए भी प्रसिद्ध है, जिसमें चीनी फ़ौज की हार हुई और नतीजे में आमू-पार क्षेत्र का इस्लामीकरण ज़ोरों से होना शुरू हुआ। मध्यकाल और सोवियत संघ के ज़माने में यह क्षेत्र तलास नदी की घाटी में ही स्थित काज़ाख़स्तान के तराज़ शहर से सम्बंधित था लेकिन अब इन दोनों के बीच की सीमा बंद होने से प्रांत और तलास शहर का महत्व घटा है क्योंकि यहाँ से बाक़ी किर्गिज़स्तान के बीच यातायात ऊँची पहाड़ियों की वजह से सीमित है। २००९ की जनगणना के अनुसार तलास प्रांत के ९१.९% प्रतिशत लोग किरगिज़ जाति के हैं। इनके अलावा यहाँ कुछ रूसी, कुर्दी, काज़ाख़, उज़बेक, तातार, जर्मन और अन्य समुदायों के लोग भी रहते हैं। काज़ाख़स्तान की नज़दीकी के कारण तलास प्रांत में बोली जाने वाली किरगिज़ भाषा में कुछ काज़ाख़ भाषा का प्रभाव नज़र आता है। किर्गिज़स्तान में जब किसी लड़का-लड़की की शादी होती है तो लड़केवाले लड़की के परिवार को एक रकम अदा करते हैं जिसे 'कालिम'  कहा जाता है। कहा जाता है कि तलास क्षेत्र में लड़कियों के लिए दिए जाने वाले कालिम किर्गिज़स्तान के किसी भी अन्य भाग से ज़्यादा है। 1 
