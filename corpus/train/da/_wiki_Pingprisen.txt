Pingprisen er en dansk tegneseriepris. Den er blevet uddelt i perioden 1986-1996 og igen fra 2012 i et nyt format. 
Den oprindelige Pingpris bestod af en enkelt årlig pris til én person. Den nye Pingpris uddeles i kategorier for for bedste danske tegneserie, bedste danske debut, bedste børne-ungdomstegneserie, årets journalistiske tegner, bedste danske nettegneserie, bedste internationale tegneserie og bedste internationale tegneserie på dansk. Desuden uddeles der en ærepris.  1 
Den oprindelige Pingpris blev i årene 1986-1996 uddelt årligt. Prisen var en ærespris, der blev uddelt til en tegneserietegner eller -formidler. Den gamle Pingpris blev til på formiddagsavisen BTs initiativ og blev uddelt af avisen samt af en række forlag, pressebureauer og en specialbutik. Prisen var en bronzestatuette af Storm P.s tegneseriefigur Ping samt 25.000 kr.
I 2012 etableredes en ny pris under det gamle navn. Den nye Pingpris er stiftet af Dansk Tegneserieråd og tegneseriemagasinet Nummer 9  2  og samarbejder med Copenhagen Comics, Animation Workshop Viborg  3 , tegneseriemagasinet Strip! og Storm P.-museet. De nye prisstatuetter har samme udformning, men er støbt i et grafitlignende materiale, og kontantbelønningen er udgået.
Målet er at synliggøre og formidle tegneserier af højeste kvalitet, og i sin nye form uddeles prisen hvert år i en række forskellige kategorier: Bedste danske tegneserie, Bedste internationale tegneserie på dansk, Bedste internationale tegneserie, Bedste børne/ungdomstegneserie, Bedste danske net-tegneserie, Bedste danske debut og, fra 2014, Årets journalistiske tegner. Desuden uddeles Pingprisens Ærespris til en person, der har haft særlig betydning for tegneserien i Danmark. Vinderne modtager en statuette af Storm P.s tegneseriefigur Ping.
Pingprisen trækker i sin nye form både tråde tilbage til den oprindelige Pingpris og til Komiks.dk-prisen, der blev uddelt hvert andet år ved tegneseriefestivalen Komiks.dk i perioden 2006-2010. 
Det er tegneseriekritikere ved tegneseriemagasinet Nummer 9, der finder de nominerede i hver kategori, mens vinderne findes af en jury med skiftende medlemmer, der udpeges fra år til år. Dog har prisens stiftere, Dansk Tegneserieråd og tegneseriemagasinet Nummer 9, fast plads i juryen. 
