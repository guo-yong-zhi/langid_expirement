Snabelkalla  er en slægt med ca. 250 arter, der er udbredt over hele den Nordlige halvkugle. Det er flerårige, urteagtige planter, der danner jordknolde eller jordstængler. De tropiske arter er stedsegrønne og vokser uafbrudt året igennem, mens de løvfældende hvert år danner 1-3 blade. Bladene er stilkede og ofte trekoblede eller finnede. Blomstringen foregår oftest om foråret eller i sommertiden, sådan at blade og blomster springer ud samtidigt. Blomsterstanden består af et skaft, en kolbe med blomster og et hylsterblad, som er rørformet sammenrullet forneden. De fleste arter er tvebo, sådan at blomsterstanden enten udelukkende består af hanlige blomster eller udelukkende består af hunlige blomster. Kønnet er dog ikke fastlagt én gang for alle, da planten kan skifte køn fra år til år, afhængigt af alder og trivsel. Nogle arter har kolber, der er dannet af partier med rent hanlige eller rent hunlige blomster. Frugterne er røde bær, der indeholder nogle få frø.
