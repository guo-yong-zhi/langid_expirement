 
Dan Trier Fink  var en dansk arkitekt. 
Dan Fink blev født i Sønderjylland som søn af arkitekt Jep Fink og Esther Trier, som var datter af Ernst Trier. Han var bror til historikeren Troels Fink.
Han blev student fra Sorø Akademi 1927, var i lære som bygningssnedker 1928 og gik på Kunstakademiets Arkitektskole 1929-1932, var på Teknisk Højskole i Karlsruhe 1933 i forbindelse med et længere udlandsophold i Tyskland, Østrig, Schweiz og Italien 1933-34  og blev medarbejder hos faderen og Ivar Bentsen.
Dan Fink var medstifter og medlem af Kooperative Arkitekter 1934-38 og havde egen virksomhed 1938-72. Som arkitekt bevægede han sig fra funktionalismen i retning af modernismen, men uden at tabe det håndværksmæssige af syne.
Han fik stor indflydelse på arkitekturens faglige domæne, inden for hvilket standardisering af byggeelementer og dokumentation optog ham. Allerede i studietiden havde han medvirket til oprettelsen af Byggeteknisk Studiearkiv, som han blev den første leder af 1930-1979, og samtidig gjorde Ivar Bentsen ham til lærer i husbygning ved Kunstakademiets Arkitektskole 1933-39. Arkivet blev under hans førerskab et uundværligt dokumentationscenter for hele det arkitektfaglige område i tæt anknytning til arkitektuddannelsen. Fink var tillige formand for Statens Byggeforskningsinstituts komité for byggedokumentation 1950-79, medlem af CIB 1952-79 , medlem af Boligministeriets generalbeskrivelsesudvalg 1955-67 og formand for Dansk Standardiseringsråds udvalg S-24 1974-1981. Han var udsendt af FN som rådgiver for den jugoslaviskeregering 1959, konsulent for det jugoslaviske center for udvikling af byggeri 1961, rådgiver for myndigheder i Chile 1968 og i Venezuela 1970 og var Ridder af Dannebrog.
Stiftede i 1996 Dan Trier Finks legat som gives til elever på Sorø Akademi, som udviser særlig hjælpsomhed overfor andre og som måske også er økonomisk trængende.
Fink blev første gang gift 24. oktober 1941 med Lillian Butenschøn, f. 22. juli 1907, datter af grosserer Carl Butenschøn og hustru Ellen f. Klein. Parret stiftede Lillian og Dan Finks Fond, der støtter formidling af forsknings- og udviklingsresultater, og som administreres af Videnskabernes Selskab.
2.ægteskab med Ulla Fink Ulriques , datter af vejformand Christian Petersen og hustru Astrid Petersen fra Felsted ved Aabenraa. 
