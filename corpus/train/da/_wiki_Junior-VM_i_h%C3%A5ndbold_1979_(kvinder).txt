Juniorverdensmesterskabet i håndbold 1979 for kvinder var det andet junior-VM i håndbold for kvinder. Mesterskabet blev arrangeret af International Handball Federation, og slutrunden med deltagelse af 13 hold blev afviklet i Jugoslavien i perioden 13. – 23. oktober 1979.
Mesterskabet blev vundet af Sovjetunionen foran Østtyskland og de forsvarende mestre fra Jugoslavien. I finalegruppen adskilte kun 1 point guldvinderne fra sølvvinderne, som igen kun placerede sig foran bronzevinderne på målforskel.
De 13 hold spillede i den indledende runde i tre grupper med fire eller fem hold. Hver gruppe spillede en enkelturnering alle-mod-alle, og de to bedst placerede hold i hver gruppe gik videre til finalerunden om placeringerne 1-6. Nr. 3 og 4 i hver gruppe gik videre placeringsrunden om 7.- til 12.-pladsen, mens det hold der sluttede som nr. 5 i femholdspuljen blev rangeret som nr. 13.
I placeringsrunden spillede treerne og firerne fra hver indledende gruppe om placeringerne 7-12. De seks hold spillede en enkeltturnering alle-mod-alle, bortset fra at hold fra samme indledende gruppe ikke mødtes igen – i stedet blev resultatet af holdenes indbyrdes opgør i den indledende runde ført med over til placeringsrunden.
I finalerunden spillede de to bedst placerede hold fra hver indledende gruppe om placeringerne 1-6. De seks hold spillede en enkeltturnering alle-mod-alle, bortset fra at hold fra samme indledende gruppe ikke mødtes igen – i stedet blev resultatet af holdenes indbyrdes opgør i den indledende runde ført med over til finalerunden.
