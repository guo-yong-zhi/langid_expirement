New York Cosmos er et amerikansk fotballlag hjemmehørende i New York. Klubben, som ble grunnlagt i 1971 av brødrene Ahmet og Nesuhi Ertegün og Steve Ross, president for Warner Brothers, deltok i North American Soccer League  fra 1971 til 1984 og var både sportslig og økonomisk den sterkeste klubben i NASL.
NY Cosmos ble kjent for sin signering av stjernespillerne Pelé og Franz Beckenbauer, som selv om begge hadde passert toppen i sine karrierer likevel var både klubbens og ligaens fremste attraksjoner i sin tid i klubben.
Etter at NASL ble nedlagt forsøkte NY Cosmos i 1985 å drive som et uavhengig lag, men aktiviteten opphørte raskt. Lagets ungdomsleirer fortsatte imidlertid driften, 1  og gjorde at navnet Cosmos fortsatt var levende.  Navnet ble i 2009 solgt til en ny organisasjon med Pelé som ærespresident. 1. august 2010 kunngjorde Pelé at Cosmos var vendt tilbake til New York City. Gruppen har som sitt endelige mål å stille et lag i Major League Soccer. 2 
