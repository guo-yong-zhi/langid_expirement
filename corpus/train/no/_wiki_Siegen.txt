	
	
Siegen er en by i Tyskland i delstaten Nordrhein-Westfalen med rundt 105 000 innbyggere. Byen ligger ved elven Sieg i Kreis Siegen-Wittgenstein der den er administrasjonssete. 
Navnet Siegen kommer sannsynligvis fra det keltiske elvenavnet Sieg. Det er derimot uklart om det er sammenheng mellom dette navnet og den germanske stammen Sicambri, som levde her i før-kristen tid. De første skriftlige kildene om byen, da kalt Sigena, går tilbake til 1079. Hovednæringen til byen var i lange tider gruvedrift, noe man kan se med de mange gruvene innenfor bygrensene. 
I 1224 hørte Siegen til greven av Nassau, Heinrich den rike, og Engelbert II av Berg, erkebiskop av Köln, etter at sistnevnte overførte halvparten av eiendommen til førstnevnte. Oberes Schloss var allerede bygget på denne tiden. 19. oktober 1303 fikk Siegen byrettigheter. Byen var delt mellom de to overherrene frem til 1381 da Nassau tok over hele eierskapet. 
På 1500-tallet ble det bygget bymurer rundt Siegen med seksten tårn og tre byporter, i tillegg til en flott borg. Byen ble flere ganger rammet av bybranner, blant annet i 1592 og 1695.
På 1700-tallet blomstret gruvedriften, sammen med jord- og skogbruk. Da prins Vilhelm I av Nederland nektet å bli med i Rhinforbundet, grunnlagt av Napoleon, ble han kastet fra tronen av den franske keiseren og Siegerland gikk til storhertugdømmet Berg. Etter Napoleons fall i 1815, fikk Vilhelm I tilbake sine tidligere tyske områder, men avstod disse til Preussen i bytte mot storhertugdømmet Luxembourg. 
I 1923 ble Siegen tatt ut av landkreisen med samme navn og ble en kreisfri by. I 1975 mistet derimot Siegen denne statusen og ble en del av den nyopprettede landkreisen Siegen-Wittgenstein.
Under andre verdenskrig ble Siegen bombet flere ganger av de allierte på grunn av en viktig jernbanelinje som gikk gjennom byen.
