Blood Bowl er et brettspill for to personer basert på amerikansk fotball, satt i et fantasy-univers. Det er skapt av Jervis Johnson for det britiske miniatyrspill-selskapet Games Workshop. 
Spillet spilles på et brett oppdelt i ruter, og med miniatyrer som spillebrikker. Det meste av spillmekanikken ligner brettspill, mens miniatyrene med sine ferdigheter gir assosiasjoner til typiske miniatyrspill. Det er også klare bånd til rollespill ettersom spillerne på lagene får erfaringspoeng til utvikling av ferdigheter og spesielle evner. 
Spillet er lagt til Games Workshop sitt Warhammer-univers, hvor det også henter de forskjellige lagene fra. Orker, mennesker, alver, dverger, muterte rotter som man kaller Skaven, levende døde og mange flere møtes på banen for å måle krefter. Målet er å score flest touchdowns, men det er ikke grenser for stygge taklinger som spillerne kan benytte seg av. Det er alltids en fordel å sette motstanderens spillere ut av spill, enten ved kritiske skader eller direkte drap, noe dommerne ikke nødvendigvis slår hardt ned på. 
Spillet ble første gang gitt ut i 1987, og den siste utgaven, femte utgave, kom ut 1. august 2005. Tredjeutgaven fikk i 1994 Origins Award-prisen for beste minitayrspillregler.
