En kanton  er en administrativ inndeling av et arrondissement i Frankrike. Kantonene ble  opprettet ved lov av 22. desember 1789, samtidig med Frankrikes departementer. 1 
Som regel består en kanton av flere kommuner, men ikke alltid, og kommuner i urbane områder med stor befolkning kan godt inneholde flere kantoner. Derimot tilhører en kanton kun ett arrondissement. Tallet på kantoner vil følgelig variere fra departement til departement. Territoire de Belfort har for eksempel 15, mens Nord har 79. Per 1. januar 2006 var det 4 039 kantoner i Frankrike, hvorav 156 lå i de oversjøiske områdene.
Den primære rollen til en kanton er hovedsakelig som et rammeverk for regionale valg. Hver kanton velger en person til å representere seg ved conseil général du département, eller departmentsrådet. Kantoner danner også rettsdistrikt, som sete for Tribunaux d'instance eller «første rettsinstans». De tyve arrondissementene i Paris blir av og til regnet som kantoner, selv om de ikke har valgmessige funksjoner.
Hovedbyen i en kanton vil ofte være den største byen i området, og spesielt på landet vil brannstasjon og gendarmeri ofte være plassert her. 
