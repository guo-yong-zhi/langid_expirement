Karlisme var en verdikonservativ, tradisjonalistisk,  antikapitalistisk, katolsk og monarkisk folkebevegelse i Spania som ønsket å sette en representant for en sidelinje til huset Bourbon på den spanske tronen. 
Bevegelsen oppsto da infanten Don Carlos, hertug av Molina  gjennom Den pragmatiske sanksjon i 1830 ble fratatt arveretten til den spanske tronen til fordel for broren, kong Ferdinand VIIs datter, den senere dronning Isabella II. Dette utløste etter hvert en misnøye med denne kongelinjen, senere kalt alfonso-linjen etter de to kommende kongene Alfonso XII  og Alfonso XIII .
Bevegelsen ble styrket etter det smertefulle nederlaget i Den spansk-amerikanske krigen, hvor Spania mistet koloniene Cuba, Puerto Rico og Filippinene.
Karlistene var en massebevegelse som fikk støtte fra ulike lag av befolkningen, med et stort flertall fra landarbeidere og bønder, samt en rekke fra arbeiderklassen. Bevegelsen var også et familiefenomen, man arvet sin deltakelse. Bevegelsen viste seg seiglivet, og ble en viktig sosial og politisk faktor i spansk politikk fra 1833 til avslutningen av Francos Spania.
Bevegelsen var aktiv i en rekke væpnede konflikter internt i Spania, men er mest kjent for sin sterke rolle på nasjonalist-siden under den spanske borgerkrigen, da de ønsket, Alfonso Carlos de Borbón, og senere da han døde 29. september 1936, Xavier av Bourbon-Parma på tronen. Men tidligere var den en aktiv, krigførende part i tre foregående karlistkriger på 1800-tallet.
Under borgerkrigen dannet Karlistene en egen milits, Requetés, etter det franske jaktropet requêté. Militsen kom vesentlig fra Navarra og var lett gjenkjennelig med sine røde bereter. De anså borgerkrigen som et moderne korstog, og var sterkt religiøs-ideologisk orientert i forhold til krigen.
Bevegelsen eksisterer fortsatt i dag, men har en langt mindre innflytelse. I 1969 dannet Carlos Hugo av Bourbon-Parma  et nytt karlistparti Partido carlista , som var forbudt fram til 1977. Dette partiet fikk valgt inn en senator i det første demokratiske valget etter Franco i 1977.
