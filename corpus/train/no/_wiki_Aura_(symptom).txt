Aura er et sanseinntrykk av flyktig karakter som typisk gjør seg gjeldende i et kort tidsrom før visse typer nevrologiske lidelser kommer til uttrykk, som for eksempel epilepsianfall, migreneanfall og klasehodepineanfall med mer. Aura som begrep blir spesielt benyttet om forstyrrende fenomener som gir ulike syn-, hørsel-, og/eller smaksfornemmelser. Mange tar aurafasen som et varsel på at et anfall er i anmarsj, men aura kan også opptre uten anfall. Hvor lenge aurafasen varer er imidlertid varierende. 1 
De som lider av migrene med aura skal ikke innta triptaner i aurafasen. 2  Da virker ikke triptaner. 3  I denne fasen befinner nemlig blodårene i hodet seg allerede i en krympet tilstand, og triptaner kan krympe dem ytterligere. Det kan i ytterste konsekvens øke risikoen for hjerneslag. I noen tilfeller vil allikevel enkelte leger anbefale pasienten å bruke et triptan i denne fasen, trolig fordi noen mener at faren er overdrevet eller at pasienten ikke tilhører risikogruppen. Det er uansett to typer migrene man aldri skal ta triptaner i aurafasen med; migrene med hjernestammeaura  og hemiplegisk migrene. 4 
Aura kan komme til uttrykk som lysfenomener , tunnelsyn, svarte  eller utydelige flekker i synsfeltet, flytende stjerner i synsfeltet, midlertidig blindhet og lydømfintlighet med mer, men det kan også manifestere seg som merkelige lukter, nummenhet, frykt, svimmelhet, følelsen av å gå ved siden av seg selv med mye mer, og opplevelsen av å høre stemmer eller lyd som ikke finnes.
Alle synsforstyrrelser som manifesterer seg sammen med migrene og TACs er ikke dermed aura. Det finnes differensialdiagnoser som kan etterligne aura, som for eksempel skader eller sykdom på retina, transitorisk iskemisk anfall , og benign oksipital epilepsi. 5 
Aurafasen varer normalt i cirka 5–60 minutter, men to studier fra henholdsvis 2013 og 2015 viser at omkring fjerdeparten av pasientene opplever at den kan vare signifikant lenger. Varighet ut over én time varierer imidlertid noe mellom de ulike fenomenene. Pasienter som får synsforstyrrelser som varer mer enn én time utgjør cirka 6–10 %, mens pasienter med sensoriske forstyrrelser som varer mer enn én time utgjør 14–27 % og pasienter med dysfasiske forstyrrelser som varer mer enn én time utgjør 17–60 %. 6  7 
