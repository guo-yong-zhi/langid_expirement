Drakensberg  er en fjellkjede på Sør-Afrikas østkyst. Lesotho ligger inne i denne fjellkjeden. Høyeste topp er Thabana Ntlenyana på 3482 moh. På zulu kalles fjellene uKhahlamba , og på sesotho for Maluti .
Fjellkjeden strekker seg gjennom 1000 km av Sør-Afrikas østlige del, hovedsakelig fra sørvest til nordøst, med en nordvestlig forlengelse som utgjør Lesothos nordøstlige grense. På vestsiden av fjellene renner elvene Oranje og Vaal; og på østsiden renner flere små elver, av hvilke Tugela-elven er den største. Fjellkjeden er grensen mellom KwaZulu-Natal-provinsen og Free State-provinsen.
Etter Thabana Ntlenyana er de høyeste toppene Mafadi  Makoaneng , Njesuthi  Champagne Castle , Giant's Castle  og Ben Macdhui .  Alle disse ligger på grensen til Lesotho, nord for Lesotho blir toppene lavere.
Geologisk sett er Drakensberg en rest av det opprinnelige afrikanske platået. Fjellene har en hette av basalt på opptil 1500 m tykkelse, med sandstein under og nedenfor. Dette har skapt et landskap med bratte sider og mange tinder. I sandsteinen er det mange huler, og flere av dem inneholder hulemalerier.
Området er populært blant fjellklatrere og fotturister. Det faller regelmessig snø i området. I det sørlige Drakensberg ligger alpinanlegget Tiffindell, som er åpent fra sent i mai til tidlig i september. Det kan falle opptil 2,5 m snø i gode år. Regn og tåke forekommer hele året.
I filmen 2012 blir fjellkjeden mot slutten av filmen den høyeste fjellkjeden i verden, på 11.376 meter.
Flere av de høyereliggende områdene i Sør-Afrika er vernet som viltreservater eller villmarksområder. Nasjonalparken uKhahlamba / Drakensberg nasjonalpark i KwaZulu-Natal ble i 2000 utnevnt til verdensarvområde. Begrunnelsen for verdensarvstatus er flerdelt: Området inneholder flere steder med bemerkelsesverdig bergkunst, som er et vitnesbyrd om San-folkets levemåte og trosforestillinger. Området verdsettes også for dramatisk natur med usedvanlig skjønnhet, og som tilholdssted for flere endemiske og truede fugle- og plantearter.
Parken er også omfattet av Ramsar-konvensjonens vern av våtmarksområder. Verneområdene omfatter ikke Lesothodelene av fjellkjeden. 
Den best kjente nasjonalparken i fjellkjeden er Royal Natal nasjonalpark, hvor et bemerkelsesverdig «amfiteater» utgjør kildene for Tugelaelven, og byr på Tugelafallene, verdens nest høyeste fossefall. 
