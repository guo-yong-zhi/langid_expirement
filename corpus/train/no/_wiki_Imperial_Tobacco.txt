Imperial Tobacco Group PLC er verdens fjerde største tobakkprodusent og Storbritannias nest største målt etter salg på verdensbasis. I Tyskland er det også det nest største tobakksselskapet etter oppkjøpet av Reemtsma Cigarettenfabriken GmbH i 2003 som la til varemerker som Davidoff, Peter Stuyvesant og West i sin portfolio. I 2007 gikk Imperial Tobacco inn på USA-markedet med sitt oppkjøp av Commonwealth Brands Inc for USD 1,9 milliarder. Commonwealth Brands Inc var den fjerde største tobakkprodusent i USA. 4  Imperial Tobaccos konsernhovedkvarter ligger i Bristol. Selskapet har 58 fabrikker rundt omkring i verden med ca. 40 000 ansatte.
I februar 2008 kjøpte Imperial den europeiske tobakkprodusenten Altadis som har varemerkene Fortuna, Gauloises Blondes og Gitanes.
Imperial Tobacco Norway AS  driver med salg og distribusjon av tobakksprodukter i Norge. Bedriften har ca. 63 ansatte.  død lenke  Administrerende direktør er Gijsbert Van Asten.
I 1877 kjøpte John Player en tobakksfabrikk i Nottingham og ga senere navn til John Player Special brand som fortsatte som JPS. 6 
Under felttoget i Nord-Afrika under andre verdenskrig ble en engelsk løytnant tatt til fange av tyskerne. Han viste seg å være nevø til dem som fremstilte sigarettmerket John Player's. Den tyske oberst Hans von Luck tilbød da å la løytnanten og hans sjåfør utveksle i bytte mot en sigarettleveranse: «Hvor mange sigaretter synes De jeg bør foreslå for sjefen Deres?» Løytnanten svarte straks: «En million!» Britene opplyste at så stort lager hadde de ikke ved fronten, men 600.000 sigaretter kunne de avstå. Løytnanten sa straks: «Ikke én sigarett mindre enn en million!» Dermed ble han sittende i tysk krigsfangenskap. 7 
I 2008 vurderte Imperial Tobacco Norway søksmål mot den norske filmen Den siste revejakta for logotyveri fordi filmens logo var svært lik logoen til Imperials tobakk, Eventyr 3. I logoen til filmen er det en rødrev, som er identisk med logoen til tobakksproduktet Eventyrblanding, bare at reven har en tjall i munnviken. Gijsbert Van Asten og Imperial ønsket ikke å forbindes med dette. 8  Da Ingvar Ambjørnsen utga romanen med samme navn som filmen på Forfatterforlaget i 1983, var revehodet fra Eventyrblanding også på omslaget. A. Asbjørnsens Tobaksfabrik likte lite å få sitt fremste produkt på omslaget til en bok som fremsnakket legitimering av hasj, og kontaktet Forfatterforlaget om overtredelsen. Forfatterlaget orienterte Asbjørnsens Tobaksfabrik om at de gjerne kunne ta ut stevning, men det ikke fantes midler, «at forlagets samlede kapital i 1983 besto av en sliten skrivemaskin, to kontorstoler og en papirkurv...Etter dette hørte vi ikke mer.» Men i 2008 var den piperøykende rødreven igjen å se - denne gang på Cappelens nyutgivelse av romanen og på plakater for filmversjonen fra samme året. Varemerket tilhørte nå Imperial Tobacco Norway som påtalte at både filmselskapet Maipo og Cappelens forlag hadde benyttet logoen ulovlig. Maipo/Cappelen gikk med på et forlik som innebar at kr 30.000 ble utbetalt til et veldedig formål. 9  
Følgende produkter selges av Imperial Tobacco Gruop PLC i andre deler av verden
