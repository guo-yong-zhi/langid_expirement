Tiimari oli 1970-luvulta vuoteen 2014 toiminut suomalainen kauppaketju, joka myi muun muassa koulu- ja askartelutarvikkeita sekä lahjatavaroita. Tiimarilla oli vuonna 2012 yhteensä 194 myymälää Suomessa ja Baltian maissa. 4  Tiimarin pääkonttori sijaitsi Vantaalla, varasto ja logistiikka Lahdessa. 2  Entisestä ketjusta on jäljellä yksi, Kouvolassa kauppakeskus Valtarissa sijaitseva myymälä, jota ylläpitää Tiimari-tavaramerkin itselleen hankkinut liikemies Petri Rantanen. 5  6 
Yhtiö jätti konkurssihakemuksen 18. syyskuuta 2013 7 , ja Vantaan käräjäoikeus asetti sen konkurssiin 20. syyskuuta 2013. 8 
Kari Sulkanen, antikvariaatin pitäjän poika, perusti vaimonsa kanssa KarvaMarja-nimisen kirja- ja paperikaupan Lahden keskustaan vuonna 1971. Nimi tuli miehen lempinimestä ja vaimon etunimestä. Vuoteen 1975 mennessä liikkeitä oli jo kahdeksan ja nimeksi oli vaihtunut Tiimari. Saadakseen myyntiin erilaista tavaraa kuin muut samoja tukkuliikkeitä käyttävät kilpailijat Sulkaset alkoivat tehdä hankintamatkoja Eurooppaan ja Aasiaan. 9  
1980-luvun puoleenväliin mennessä ketju oli kasvanut 50 liikkeen kokoiseksi, ja 1990-luvun puolessavälissä liikkeitä oli 150. Vuonna 1990 omistajaksi tuli Rautakirja Oy, mutta Kari Sulkanen jäi alkuun toimitusjohtajaksi. Vuonna 1998 Sulkanen tuli takaisin omistajaksi yhdessä CapMan Oyj:n kanssa. 9  Vuonna 2006 yritys sulautettiin mainoslahjabisneksessä toimineeseen pörssiyhtiö Leo Longlifeen, jonka nimeksi muutettiin Tiimari Oyj. 10 
Vuonna 2002 Tiimari ilmoitti aikeistaan laajentaa toimintaansa Ruotsissa ja Baltiassa ja edetä sitten Norjaan ja Tanskaan. 11  Marraskuussa 2007 Tiimari hankki omistukseensa ruotsalaisen sisustustauluihin, kehyksiin ja piensisustamiseen erikoistuneen franchising-vähittäismyyntiketju Gallerixin, 12  jonka se myi toimivalle johdolle 2012 ja vetäytyi samalla kokonaan Ruotsista. 4  13 
Yhtiö asetettiin konkurssiin syyskuussa 2013. Konkurssipesä irtisanoi ensin kaikki yhtiön työntekijät, mutta palkkasi lähes kaikki takaisin ja jatkoi yhtiön toimintaa etsien samalla toiminnoille ostajaa. 14  Neuvotteluita käytiin noin kymmenen eri tahon kanssa, mutta ostajaa ei löytynyt, ja liikkeiden toiminta lopetettiin alkuvuodesta 2014. 15 
5. maaliskuuta 2014 uutisoitiin, että konkurssiin ajautuneen yhtiön liiketoiminnasta ostaja oli löytynyt ainoastaan Tiimari-tuotemerkille. Konkurssipesän hoitajan Pekka Jaatisen mukaan se myytiin joillakin kymmenillä tuhansilla euroilla. 16  Ostaja oli suomalainen liikemies Petri Rantanen, joka sittemmin avasi uudet Tiimari-nimellä toimivat myymälät Kouvolaan ja Lahteen. 17  Lahdessa toimiva Tiimari kuitenkin suljettiin alkuvuodesta 2018. 18 
Tiimarin myymälä Helsingin Kontulassa.
Tiimarin myymälä Tallinnan Viru Keskuksessa.
Tiimarin myymälä Kouvolan kauppakeskus Valtarissa.
