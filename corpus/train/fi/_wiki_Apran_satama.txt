Apran satama on luonnon muovaama syvävesisatama Guamin saarella, Mariaanien saaristossa Tyynellä valtamerellä. Satama palvelee Yhdysvaltain laivastoa ja kaupallista liikennettä. Vuosittain sataman läpi kulkee noin kaksi miljoonaa tonnia tavaraa, mukaan lukien 90 % saaren kokonaistuonnista. Suurin osa rahdista kulkee konteissa; vuosittainen konttimäärä on noin 100 000. 1  2 
Sataman maapinta-ala on yli 4 km² ja työntekijöitä on yli 300. 3  Satamassa on yhteensä noin 1000 metriä laiturirantaa sekä kaksi öljy-yhtiöiden operoimaa ulkolaituria. Turismia ja kalastusaluksia varten on erillinen "hotellilaituri". 4 
Apran luonnonsataman ovat muodostaneet etelästä luoteeseen ulottuva Oroten niemi ja pohjoisen puoleinen kapea Cabrassaari, jota on laajennettu aallonmurtajalla. Sataman eteläosan sisälahti on laivastotukikohdan käytössä.
