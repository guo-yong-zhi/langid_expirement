Adi Hütter  on itävaltalainen jalkapallovalmentaja ja entinen keskikenttäpelaaja. Heinäkuusta 2023 lähtien hän on toiminut AS Monacon päävalmentajana.
Hütter aloitti pelaajauransa SC Rheindorf Altachin junioriorganisaatiossa ja pelasi kauden 1988/89 seuran edustusjoukkueessa. Vuonna 1989 Hütter siirtyi Grazeriin, jossa pääsi pelaavaan kokoonpanoon. Hütter edusti Grazerin lisäksi LASK Linziä, kunnes palasi SCR Altachin kautta takaisin Grazeriin kaudeksi 1992/93. Seuraavaksi kaudeksi hän siirtyi Austria Salzburgiin, jossa pelasi seuraavien seitsemän kauden aikana yli 200 Itävallan Bundesliigan ottelua ja voitti kolme liigamestaruutta. Debyyttikaudellaan hän oli myös mukana UEFA Cupin finaalissa, jossa Salzburg hävisi Internazionalelle yhteismaalein 2–0.
Hütter jätti Salzburgin kauden 1999/2000 jälkeen ja edusti vielä Grazeria ja Kapfenbergeriä, kunnes palasi Salzburgin organisaatioon. Hän pelasi uransa kaksi viimeistä kautta Red Bull Salzburgin reservijoukkueessa ja lopetti uransa vuonna 2007. 1 
Hütterin valmennusura alkoi Red Bull Salzburgissa reservijoukkueen valmennustiimissä ensin apulaisvalmentajana ja kaudella 2008/09 päävalmentajana. Kesällä 2009 hän siirtyi SC Rheindorf Altachin päävalmentajaksi. Joukkue taisteli Hütterin alaisuudessa noususta takaisin Itävallan Bundesliigaan sijoittuen kaudella 2009/10 kolmanneksi ja kaudella 2010/11 toiseksi. Kaudella 2011/12 joukkue oli jälleen kärkitaistelussa mukana, kunnes Hütter sai potkut tehtävistään huhtikuun alussa 2012. 2 
Kesällä 2012 Hütterin ura jatkui SV Grödigin päävalmentajana. 3  Joukkue voitti hänen alaisuudessaan Erste Ligan mestaruuden kaudella 2012/13 ja nousi pääsarjaan. Pääsarjakausi sujui erinomaisesti ja joukkue selvitti Hütterin johdolla tiensä Eurooppa-liigan karsintoihin kaudeksi 2014/!5. 4  Kauden 2013/14 päätteeksi Hütter jätti Grödigin ja siirtyi Red Bull Salzburgin päävalmentajaksi. 5   Hütter luotsasi Salzburgin kaudella 2014/15 tuplamestariksi, mutta jätti tehtävänsä kauden jälkeen. 6  7 
Syyskuussa 2015 Hütteristä tuli Sveitsin liigan BSC Young Boysin päävalmentajana. 8  Hütterin johdolla Young Boys pelasi Eurooppa-liigan lohkovaiheessa kahteen otteeseen. Kaudella 2017/18 Hütter luotsasi Young Boysin kahden kakkossijan jälkeen Sveitsin liigamestariksi 32 vuoden tauon jälkeen ja päätti FC Baselin kahdeksan mestaruuden putken. 9  Menestyskauden jälkeen Hütter jätti Young Boysin ja siirtyi Saksan Bundesliigan Eintracht Frankfurtin päävalmentajaksi. 10 
Hütter luotsasi Frankfurtia kolmen kauden ajan. Kaudella 2018/19 hän luotsasi seuran Eurooppa-liigassa aina välieriin saakka. Saksalaislehti Bildin äänestyksessä Hütter sai eniten ääniä parhaan valmentajan kategoriassa. 11  Pelaajayhdistys valitsi hänet myös vuoden parhaaksi valmentajaksi. 12  Kauden 2020/21 jälkeen Hütter siirtyi Borussia Mönchengladbachin päävalmentajaksi. 13  Mönchengladbachin kausi 2021/22 sujui Hütterin alaisuudessa odotuksia heikommin. Joukkue oli kauden päätteeksi vasta 10:s. 14  Seura ja Hütter purkivat sopimuksensa kauden jälkeen. 15 
Heinäkuussa 2023 Hütter teki kaksivuotisen sopimuksen Ranskan liigan AS Monacon kanssa. 16 
