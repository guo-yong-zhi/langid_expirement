Äänilähete eli äänisignaali on äänen esitystapa, jossa käytetään jännitetasoja analogisia lähetteitä varten ja binäärilukuja digitaalisia lähetteitä varten. Äänilähetteiden taajuudet ovat äänen taajuusalueella 20:stä 20 000:een hertsiin, mikä vastaa ihmisen kuulon ylä- ja alarajoja. Äänilähete voidaan syntetisoida suoraan, tai se voi olla peräisin muuntimesta kuten mikrofonista, soittimesta, fonografin äänirasiasta tai kasettisoittimen äänipäästä. Kaiuttimet ja kuulokkeet muuntavat sähköisen äänilähetteen takaisin ääneksi. 
Digitaalisten äänijärjestelmien äänilähetteet ovat erilaisissa digitaalisissa tiedostomuodoissa. 1 
Äänikanava on äänilähetteen kanava äänityslaitteessa tai äänipöydässä. Sitä käytetään muun muassa moniraitaäänityksessä ja äänentoistossa. 
Lähetteen kulku tarkoittaa äänilähetteen reittiä äänilähteestä kaiuttimeen tai tallentimeen. Lähetteen kulku voi olla lyhyt ja yksinkertainen kuten kodin äänilaitteistossa tai pitkä ja monimutkainen äänitysstudioissa ja suuressa äänentoistojärjestelmässä, joissa lähete voi kulkea suuren äänipöydän monen osan, ulkoisen äänilaitteiston ja jopa eri huoneiden läpi.
Äänilähetteitä saatetaan kuvata muuttujilla kuten kaistanleveydellä, nimellistasolla, äänenpainetasolla  ja jännitetasolla. Lähetteen reitin impedanssi määrittää tehon ja jännitteen suhteen, ja se voi olla epätasapainoinen tai tasapainoinen. 
Äänilähetteillä on joitakin vakioituja tasoja käyttökohteesta riippuen. Ammattilaisten äänipöytien äänilähdöt ovat yleensä linjatasolla. Kotikäytössä olevien äänilaitteistojen lähdöt ovat alemmalla linjatasolla. Mikrofonien lähdöt ovat yleensä vielä alemmalla tasolla jota kutsutaan mikrofonitasoksi.. 
Äänilähetteen digitaalista muotoa käytetään ääniliitännäisissä ja digitaalisten äänityöasemien  ohjelmistoissa. Äänilähete tarkoittaa äänityöaseman läpi kulkevaa digitaalista tietoa . 
Johdon läpi siirrettävällä äänilähetteellä voi olla erilaisia siirtomuotoja kuten optiset ADAT ja TDIF, koaksiaalinen S/PDIF, XLR-muotoinen AES/EBU ja Ethernet.
