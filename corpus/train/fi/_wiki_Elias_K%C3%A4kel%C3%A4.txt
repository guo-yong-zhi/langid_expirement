Elias Käkelä  oli suomalainen pienviljelijä ja sosialidemokraattien kansanedustaja.
Käkelän vanhemmat olivat talollinen Juhana Käkelä ja Anna Karhu. Hän kävi kansakoulun ja toimi pienviljelijänä Lappeella vuoteen 1918 saakka. Käkelä oli SDP:n kansanedustajana 1914 Viipurin läänin läntisestä vaalipiiristä. Käkelä oli mukana kunnallispolitiikassa Lappeen kunnanvaltuuston puheenjohtajana ja kunnan rahastonhoitajana. Hän oli myös Melkkolan työväenyhdistyksen puheenjohtaja. Suomen sisällissodan aikana Käkelä ei osallistunut punakaartin toimintaan, mutta siitä huolimatta valkoiset vangitsivat hänet 26. huhtikuuta 1918. Hotellinjohtaja Uno Serenius ampui Elias Käkelän Lappeenrannan vankileirillä 29. huhtikuuta 1918.
Käkelä oli naimisissa Maria Partasen kanssa vuodesta 1903. Hänen poikansa oli SDP:n kansanedustaja ja ministeri Valto Käkelä.
