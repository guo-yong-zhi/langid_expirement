Ekstrapyramidaalioireet ovat ei-tahdonlaisen keskushermoston ekstrapyramidaalijärjestelmään liittyviä lihasten toimintahäiriöitä 1 . Ekstrapyramidaalioireet voivat ilmetä ilmenevät kaulan, niskan, silmien ja vartalon lihasten kivuliaina kouristuksina, akatisiana eli pakonomaisena motorisena levottomuutena, lepovapinana, köpöttävänä kävelynä, motoriikan hidastumisena, lihasjäykkyytenä tai kasvojen ilmeettömyytenä 2 . Jos ekstrapyramidaalioireisiin kuuluu vapinaa, lihasjäykkyyttä ja liikkeiden hidastumista, puhutaan lääkeparkinsonismista 3 .
Myös pakkoliikeoireyhtymä eli tardiivi dyskinesia sekä suun avaamista estävä niin sanottu leukalukko kuuluvat ekstrapyramidaalioireisiin 1 .
Ensimmäisen polven psykoosilääkkeet aiheuttavat eniten ektsrapyramidaalioireita, mutta myös toisen polven psykoosilääkkeet aiheuttavat niitä 4 . Myös muut lääkkeet saattavat aiheuttaa ekstrapyramidaalioireita 5 . Esimerkiksi joka kymmenes epilepsian ja manian hoidossa käytettyä natriumvalproaattia käyttävä saa niistä ekstrapyramidaalioireita 6 . 
Ekstrapyramidaalioireita havaitessa on syytä pienentää lääkeannosta tai vaihtaa lääke johonkin toiseen 5 . Noin 60 prosenttia lääkeparkinsonismipotilaista paranee kahden kuukauden sisällä parkinsonismia aiheuttaneen lääkkeen lopettamisen jälkeen. Joskus parkinsonismin oireet poistuvat vasta kahden vuoden kuluttua ja 16 prosentilla oireet eivät poistu edes lääkityksen lopettamisen jälkeen. 7 
Ekstrapyramidaalioireita voidaan hoitaa myös lyhytjaksoisesti annetuilla antikolinergisellä parkinsonlääkkeillä . Levottomuustila eli akatisia lievittyy antikolinergisten lääkkeiden lisäksi myös beetasalpaajilla  tai bentsodiatsepiineilla. 5 
