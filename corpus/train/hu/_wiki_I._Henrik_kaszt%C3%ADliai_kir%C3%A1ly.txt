Pontosságellenőrzött
I.  Henrik  a Burgundiai-házból származó kasztíliai király  VIII.  Alfonz  kasztíliai király fia és utóda, akinek a bátyjai korán meghaltak, így került ő a trónra. Édesanyja a Plantagenêt-házból származó Eleonóra  1  volt, II. Henrik angol királynak  és Aquitániai Eleonórának  a lánya, I.  Richárd  királynak a húga, I.  János  király nővére.
A kiskorú uralkodó először nővére, Berengária  gyámsága alatt állt. Ebben az időszakban a kasztíliai nemesség két, meghatározó csoportosulását a de Lara és a de Castro családok jelentették. 1215-ben a de Lara család feje, Alváro Nuñez de Lara  gróf lemondásra kényszerítette Berengáriát. A nemesség túlnyomó része azonban hamarosan felkelt a gróf uralma ellen és Kasztíliában polgárháború tört ki. A belső háborúskodásnak 1217-ben az vetett véget, hogy az ifjú király tragikus balesetben meghalt, egy lezuhanó tetőcserép agyonütötte. Kasztília királynője Berengária lett, ő azonban még ebben az évben  lemondott a szintén a Burgundiai-házból származó IX. Alfonz  leóni királytól  született fia, Ferdinánd  javára. Ő III.  Ferdinánd kasztíliai király, aki apja halálakor – szintén III. Ferdinánd néven – leóni király is lett. A kasztíliai polgárháború így végül a de Lara család vereségével ért véget.
