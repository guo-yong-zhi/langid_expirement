Pontosságellenőrzött
Turcsány Péter  magyar költő, író, műfordító, kiadóvezető. 2 
1951. március 7-én született Budapesten. Középiskolai tanulmányait félbeszakítva 1969-től újságárus, földmérő, geodéta és amatőr rendező volt. A közgazdasági egyetemen szociológiát tanult. 1980-tól a Magyar Tudományos Akadémia Szociológiai Intézetének munkatársa, a verstani kutatócsoport tagja, 1985-86-ban MTA-ösztöndíjas, ezután Tahitótfalun közművelődés-szervezőként, valamint Pomázon önkormányzati képviselőként is dolgozott. 1988-tól az Isis kiadó szerkesztőségi titkára, majd 1995 és 1997 között a Polisz főszerkesztője volt. 1991-től a Wass Albert műveit megjelentető Kráter Műhely Egyesület elnöke és kiadóvezetőjeként tevékenykedett.
Fő művei között szerepel az 1982-ben megjelent Tarisznya, az 1985-ös Testamentum, az 1995-ben megjelent Mázsa és pehely, valamint az 1998-ban napvilágot látott Megmentett tisztásaink és a 2012-es Tisztítótűz fényében című verseskötetek. Emellett irodalmi és szociográfiai témájú esszéket is írt, valamint többek között fordított Salvatore Quasimodo olasz költőtől is.
