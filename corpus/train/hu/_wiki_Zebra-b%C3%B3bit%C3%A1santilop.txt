Pontosságellenőrzött
A Wikifajok tartalmaz Zebra-bóbitásantilop témájú rendszertani információt.
A Wikimédia Commons tartalmaz Zebra-bóbitásantilop témájú kategóriát.
A zebra-bóbitásantilop  az emlősök  osztályának párosujjú patások  rendjébe, ezen belül a tülkösszarvúak  családjába és a bóbitásantilop-formák  alcsaládjába tartozó faj.
Sierra Leone, Libéria, Elefántcsontpart és Guinea esőerdővel borított területeinek lakója.
E bóbitásantilop faj könnyen megkülönböztethető más, ugyanezen nembe tartozó fajoktól; szőrzete ugyanis jellegzetes mintájú, csíkozott . Alapszíne világos, a fejénél gesztenyebarna. Végtagjainak felső része fekete színezetű. A kifejlett egyedek testtömege 9–20 kilogramm, testhossza 85 centiméter körüli, marmagassága 40–50 centiméter. Más bóbitásantilop-félékhez hasonlóan a szarvak rövidek, a hímeké 4–5 cm, a nőstényeké 2–2,5 cm hosszúságú.
Mindkét nem territóriumot tart, s védelmezi azt a betolakodókkal szemben.
A vemhességi idő 7–8 hónap. A fiatalok 7–9 hónaposan nyerik el felnőtt társaik színezetét. A hímek 2 éves korukban válnak ivarilag éretté, a nőstények valamivel korábban.
A Természetvédelmi Világszövetség  sebezhetőnek minősítette a fajt, s 2003-tól felkerült a Washingtoni egyezmény  II. függelékébe is. Egész populációjukat 28 000 példányra becsülték .
