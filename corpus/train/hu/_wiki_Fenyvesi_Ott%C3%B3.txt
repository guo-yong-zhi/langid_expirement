Pontosságellenőrzött
Fenyvesi Ottó  József Attila-díjas magyar költő, író, szerkesztő, képzőművész.
Szülei: Fenyvesi Mihály és Balassa Piroska. Topolyán járt általános iskolába és gimnáziumba. Az újvidéki egyetem BTK Magyar Nyelv és Irodalom Tanszékén végezte tanulmányait . 1975-1983 között az újvidéki Új Symposion folyóirat szerkesztője. 1975-1991 között lemezlovas az Újvidéki Rádió magyar nyelvű műsorában, ugyanitt 1987-1991 között az irodalmi műsorok szerkesztője. Az 1980-as években az újvidéki Képes Ifjúság hetilap egyedülállóan friss rockzenei rovatának szerkesztője  – a Magyarországon akkoriban még tiltott-üldözött punk mozgalom fontos segítője -, majd az induló Magyar Narancsban is futott maximumrockandroll rovata. Az Ex Symposion folyóirat laptervezője.
1991 novemberében települt át Magyarországra, Veszprémbe. 1993-1995 között a Tapolcai Városi Tv és helyi lap főszerkesztő-igazgatója. 1995-2002 között a Veszprémi 7 Nap főszerkesztője. 2002-től a Magyar Tudományos Akadémia Észak-Dunántúli Regionális Központjának a munkatársa. A veszprémi Vár Ucca Műhely folyóirat főszerkesztője. 2008-tól a várpalotai Palotai Hírnök főszerkesztője.
Verseket, esszéket ír, kollázsokat készít. Rendszeresen fordít horvát, szerb, szlovén és angol nyelvű műveket. Tagja a Magyar Írószövetségnek és a Szépírók Társaságának. Több közös és egyéni tárlata volt.
1982-ben házasságot kötött Bartuc Gabriellával. Két gyermekük született: Áron  és Noémi .
