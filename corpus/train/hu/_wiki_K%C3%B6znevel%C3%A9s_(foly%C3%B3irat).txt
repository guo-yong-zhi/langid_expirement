Pontosságellenőrzött
A Köznevelés Magyarország 1945-ben alapított oktatási hetilapja volt. Eljutott valamennyi általános és középiskolába, és a legtöbb tanárképzéssel is foglalkozó felsőoktatási intézménybe, valamint az iskolafenntartó önkormányzatokhoz. A határokon kívül működő magyar iskolák jelentős részében is olvasták a lapot. A Köznevelés az Emberi Erőforrások Minisztériuma hetilapjaként rendszeresen és széleskörűen tájékoztatott a tárca intézkedéseiről, terveiről, az eredményekről és a problémákról. Beszámolt a parlamenti pártok és a pedagógus szakmai szervezetek és szakszervezetek álláspontjáról is.
A Köznevelés a Vallás- és közoktatásügyi Minisztérium 1868 óta megjelenő hivatalos lapjának, a Néptanítók Lapjának a folytatásának tekinthető. 1945. július 15-én jelent meg először a Köznevelés, amely az aktuális információk közvetítésén túl lényeges szakmai kérdések megjelenítésére is vállalkozott. Első számában ezt írták magukról: 
A szerkesztőség a Néptanítók Lapjának szellemi utódává vált a gyakorlati munka segítésében is. A lap felelős szerkesztője Bíró Lajos Pál tankerületi főigazgató, majd 1946. szeptember l-jétől 1948 decemberéig Kiss Árpád, az OKT ügyvezető igazgatója lett. Bár korlátozott volt a szerkesztők cselekvési szabadsága, ám a lap sokáig mégis sokszínű volt pedagógiai szempontból. Az 1948-ban bekövetkezett politikai, hatalmi változás után 1949 januárjában Bóka Lászlót nevezték ki felelős szerkesztővé, főszerkesztőnek pedig Ortutay Gyulát. Erre az időszakra a lap már egyértelműen az MDP politikáját követő pártlappá vált. A fontos cikkek egy részét szovjet szerzők írták, egy részük a szovjet minta bemutatásával foglalkozott, másikuk az ideológiai harc jegyében született. A lap mellett A Köznevelés könyvtára című sorozatot is megjelentették, ennek szerkesztője Kiss Árpád volt.
