Pontosságellenőrzött
Abeokuta iparváros Délnyugat-Nigériában, Ogun szövetségi állam székhelye. Lagostól kb. 75 km-re északra található. Kereskedelmi és közlekedési csomópont az Ogun folyó partján. A lakosság száma meghaladja a 600 000 főt.
A várost a rabszolgavadászok elől menekülő egba törzs tagjai alapították 1825-ben az Ogun folyó keleti partján, akik a folyópart gránitszikláinak zugaiban találtak menedéket. A sziklavár köré épített kunyhókból álló települést 32 km hosszú és 3 m magas földhányással vették körül, hogy feltartóztassák a dahomeyiek áradatát. A létrejött joruba városállam 1914-ig állt fenn. Hatalmát Lagos lagúnáira is kiterjesztette. Lakói az 1847-ben érkezett misszionáriusoktól átvették a nyugati stílusú oktatási rendszert. 1864-ben leverték a dahomeyiek lázadását. A Sierra Leone-i hittérítők ellen több ízben felkeltek, míg 1867-ben végleg elkergették őket. A lakosság száma a 19. század közepére elérte a 60–70 ezer főt. Függetlenségének 1914-ben az angolok vetettek véget, amikor Nigéria brit protekturátusának részévé tették.
A város gazdaságára a modern időkig a kézműipar volt jellemző. Ma már megtalálható a kőbányászat, a műanyag- és cementgyártás, az élelmiszer-feldolgozás és sörfőzés, a gépipari termékek összeszerelése. A lakosság nagy része mégis a kakaó- és pálmaolaj-termelésben talál munkaalkalmat.
A városban működik 1988 óta az ország három agrártudományi egyetemének az egyike. , illetve Umudikében 
Abeokuta és Lagos között 1899-ben létesült vasúti összeköttetés. Keresztülhalad rajta a Lagos–Ibadan főútvonal. Közúti kapcsolata van még Ilaróval, Shagamuval, Iseyinnel és Cotonouval .
