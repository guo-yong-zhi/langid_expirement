Pontosságellenőrzött
A bolognai csepp, bolognai üvegcsepp, spinglóc, vagy Rupert herceg cseppje egy üvegből készült csepp, ami a benne felhalmozódott feszültség miatt sajátos tulajdonságokkal bír. Az üvegdarab vastagabb végén rendkívüli terhelést is kibír, de ha vékonyabbik végét kisebb erőhatás éri, akkor darabokra robban.
A csepp úgy készül, hogy kis mennyiségű olvadt üveget cseppentenek hideg vízbe, és hagyják megszilárdulni. A tárgy külső rétegei gyorsabban hűlnek le, mint a belsőbb rétegek, és emiatt igen jelentős belső feszültség halmozódik fel benne, ami tartósan fenn is marad. 1  A külső réteg a hirtelen megszilárdulás során összeszorul, kisebb térfogatú lesz, míg a belsőbb rész a lassabb lehűlés miatt nem veszít ilyen gyorsan a térfogatából, így a csepp külseje nyomást gyakorol a belsőbb részekre. Ha a szilárd külső réteg megsérül, a tárgy belsejében lévő feszültség rendkívül gyorsan – körülbelül 7000 kilométer per órás sebességgel –  talál utat magának, és a csepp szétrobban. 2 
Rupert pfalzi herceg több cseppet ajándékozott II. Károly angol királynak trónra lépése alkalmából. A cseppek szokatlan tulajdonságai érdeklődést keltettek, és a cseppeket később is Rupert herceg cseppjeiként emlegették. Az angol király tudósai – így például Robert Hooke – igyekeztek magyarázatot találni a csepp viselkedésére, de a teljes magyarázatot csak 1994-ben adta meg két tudós – Munawar Chaudhri  és Srinivasan Chandrasekar  – vizsgálata. 2 
