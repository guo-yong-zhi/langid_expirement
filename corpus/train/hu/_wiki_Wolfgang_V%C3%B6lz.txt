Pontosságellenőrzött
Wolfgang Otto Völz , 8  német színpadi, film- és televíziós színművész, szinkronszínész. Magyarországon jól ismert televíziós szerepe Mario Monti hadnagy az 1966-os Orion űrhajó-sorozatban
Wolfgang Otto Völz 1930-ban született Danzig város Langfuhr nevű negyedében, a Danzig Szabad Város autonóm állam területén. Szülőhelye 1945 óta Lengyelország része, neve Gdańsk–Wrzeszcz. Egyes források állítása szerint születési neve Aaron Treppengeländer lett volna, de ezt maga Völz több alkalommal kitalálásnak minősítette. 9 
Anyja tejtermék-boltos volt. Már kisgyermekként szerepelt színpadi előadásokon. 1947-ben a lengyel hatóságok a helyi német lakosokkal együtt őt is elűzték. 10  Nyugat-Németországba ment, először Hameln városában péknek tanult, majd Hannoverben színészmesterséget. Theodor Becker és Max Gaede keze alatt tanult. 1950-ben debütált a Hannoveri Tartományi Színházban  Schiller Don Carlos című drámájában, az apród szerepében. Az 1950-es években játszotta első mozifilmes szerepeit, Hans Albers és Gert Fröbe mellett. 1954-ben a berlini Stachelschweine  kabaré társulatával is fellépett. Szoros barátságba keveredett Dietmar Schönherrrel, több színdarabban és filmben közösen játszottak, így pl. mindketten állandó szereplői lettek az 1966-ban készült  Őrjárat a kozmoszban – Az Orion űrhajó fantasztikus kalandjai című televíziós sorozat összes epizódjában, Dietmar Schönherr, Eva Pflug, Charlotte Kerr, Claus Holm, Ursula Lillig és Friedrich G. Beckhaus társaságában. A tenyeres-talpas, örökké szexre éhes Mario Monti hadnagy szerepében Völz filmszínészi pályájának legnagyobb sikerét aratta. Eredeti magyar szinkronhangját Madaras József, a 2002-es újraszinkronizáláskor Oberfrank Pál adta.
Rendszeresen szerepelt az 1950-es évek végi népszerű német krimisorozatokban, a Stahlnetz-ben és az 1963-1970 között forgatott Das Kriminalmuseum-ban . Nagy sikert aratott az Edgar Wallace művei alapján 1967-ben készült Graf Yoster gibt sich die Ehre  című krimisorozat 78 epizódjában, mint állandó szereplő, a büntetett előéletű sofőr, Johann, aki a Lukas Ammann által megtestesített arisztokratikus magándetektívnek segít megoldani a „jobb körökben” elkövetett bűneseteket.
Markáns színezetű hangja miatt  keresett szinkronszínész volt. Hangját kölcsönözte Peter Ustinovnak, Mel Brooksnak, Walter Matthaunak, Bill Cosbynak, Michel Piccolinak is. Hét éven át ő volt Dana Elcar német hangja a MacGyver-sorozatban, és Abraracourcix  gallus törzsfőnök hangja az Asterix-filmekben. Ő adta Ernst Borgnine német hangját az Airwolf kalandfilm-sorozatban.  2005-ben a Kisvárosi gyilkosságok  krimisorozat egyik epizódjában George Baker  hangját adta, a Magwood-ikerpár kettős szerepében .
A Gyűrűk Ura: A Gyűrű Szövetsége c. mesefilm német kiadásában ő adta David Weatherley, azaz Papsajt Ászok  szinkronhangját. A Karib-tenger kalózai: Ismeretlen vizeken c. kalandfilm német nyelvű változatában II. György király az ő hangján szólal meg. 1994-ben a Pumukli és a kék hajómanó-ban ő volt hajó kormányosának és a hajómanónak német hangja. Számos német gyártású rajzfilmhez, gyermekfilmhez adta hangját, így pl. Blaubär kapitánynak, Iglo kapitánynak vagy a Mikulásnak.
Saját önmeghatározása szerint „a második vonal legjobbjának” tartotta magát. Jóbarátja, a 2014-ben elhunyt Dietmar Schönherr többször is Walter Matthau-hoz hasonlította Völzöt.
A 2010-es évektől Berlinben lakott. 2016-ban agyvérzés sújtotta. 11  2018. május 2-án berlini otthonában elhunyt. 8 
Wolfgang Völz 1955 óta 12  a Berlin-Wilmersdorfból való Roswitha Völz  táncosnővel élt házasságban, aki Tattyána Gzovszkaja  berlini balettiskolájában tanulta művészetét. Felesége az Orion-sorozat – azóta Galyxónak elkeresztelt – táncos jeleneteiben is fellépett. Az Orion-sorozat bemutatójának 40. évfordulóján, 2006-ban a berlini Film- és televíziótörténeti Múzeumban „retro” táncbemutatót tartott ifjú tanítványaival. 13 
Két gyermekük született, Benjamin Völz  és Rebecca Völz , mindketten a filmszínészi és szinkronizálási szakmában dolgoznak.
