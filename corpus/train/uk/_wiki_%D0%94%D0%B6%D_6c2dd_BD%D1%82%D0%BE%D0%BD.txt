
Джордж Клінтон  — учасник війни за незалежність США, урядовець. Був делегатом Континентального конгресу, губернатор штату Нью-Йорк, генералом Континентальної армії.
Джордж Клінтон народився 26 липня 1739 року в невеликому поселенні Літл Брітн в окрузі Орандж штату Нью-Йорк. Його політичні погляди та інтереси були щеплені його батьком — Чарльзом Клінтоном, який був ірландським іммігрантом з графства Лонгфорд Ірландії, він був членом Нью-йоркських колоніальних зборів. Джордж Клінтон був братом генерала Джеймса Клінтона і дядьком ДеВітта Клінтона — майбутнього губернатора Нью-Йорка. Джордж Клінтон не є родичем 42-го президента США Білла Клінтона .
У 18 років він вступив на службу в британську Армію під час Франко-індіанської війни, і з часом дослужився до звання лейтенанта. Потім він почав вивчати право, і згодом став секретарем у суді загальногромадянських позовів, а також працював в колоніальних зборах. Пізніше він був обраний у Континентальний Конгрес, де проголосував за Декларацію незалежності США, але був викликаний Джорджем Вашингтоном для служби бригадним генералом народного ополчення і повинен був виїхати перед підписанням.
Клінтон був відомий своєю ненавистю до лоялістів — він застосовував конфіскацію і продаж їхнього майна, щоб допомогти придушити податки. Він був прихильником і другом Джорджа Вашингтона, він поставляв продовольство військам під час важкої зимівлі в Веллі-Фордж. Він приїхав разом з Вашингтоном на першу інавгурацію і дав урочистий обід на честь цієї події.
В 1759 році Клінтон був призначений секретарем округу Ольстер штату Нью-Йорк, цю посаду він обіймав протягом наступних п'ятдесяти двох років. Він був членом Нью-Йоркських провінційних зборів від округу Ольстер з 1768 до 1776 року. Він став першим обраним губернатором Нью-Йорка в 1777 році, і був переобраний шість разів, перебуваючи на цій посаді до 1795 року.
В 1783 році в Добс-Феррі Клінтон і Вашингтон провели переговори з генералом Гаєм Карлтоном щодо виведення британських військ з їхніх місць дислокування у Сполучених Штатах.
У 1787—1788 роках Клінтон публічно виступав проти прийняття нової Конституції Сполучених Штатів. Герберт Сторінг ототожнив з Клінтоном автора, який писав під псевдонімом «Cato» антифедералістські есе, що з'явилися в нью-йоркських газетах під час дебатів з приводу ратифікації конституції. Однак авторство есе поставлено під сумнів. Клінтон відкликав свої заперечення тільки після того, як «Білль про права» був схвалений.
В 1792 році він був висунутий щойно створеною Джефферсоном «республіканською» партією в кандидати на пост віцепрезидента США. Республіканці, підтримавши разом з більшістю висування Вашингтона на другий президентський термін, виступили проти кандидатури на пост віцепрезидента Джона Адамса, підозрюючи його в монархічних поглядах. Клінтон був висунутий замість Томаса Джефферсона, оскільки в такому випадку Джефферсон і Вашингтон представляли б один штат — Вірджинія, що не допускається виборчим законодавством. Клінтон отримав 50 голосів вибірників проти 77 у Адамса. Кандидатура Клінтона була дискредитована його антифедералістськими виступами і його спірним, лише з невеликою перевагою, переобранням на посаду губернатора у 1792 році.
У 1795 році він не став переобиратися на пост губернатора. З того часу не обіймав жодного державного посту, поки він не був обраний у Асамблею штату Нью-Йорк в 1800 і 1801 роках. В 1801 році він був ще раз обраний губернатором, і прослужив на цій посаді до 1804 року. В цілому він перебував на цій посаді 21 рік, і він є губернатором штату, який знаходився на посаді найдовше.
Клінтон був знову висунутий кандидатом на пост віцепрезидента США при Джефферсоні на президентських виборах 1804 року і цього разу був обраний, змінивши на цьому посту Аарона Берра. Він займав пост четвертого віцепрезидента Сполучених Штатів, спочатку при Джефферсоні з 1805 до 1809 року, а потім при Джеймсі Медісоні з 1809 р. до своєї смерті від інфаркту міокарда у 1812 році. Клінтон був першим віцепрезидентом, померлим на посаді.
Клінтон був одним із двох віцепрезидентів, що займали посаду при двох різних президентах .
Клінтон був кандидатом на пост президента на виборах 1808 року, отримавши шість голосів вибірників від крила Демократично-Республіканської партії, яка поставилася непохвально до Джеймса Медісона. Він зайняв третє місце після Медісона і Чарлза Котсворта Пінкні від Федералістської партії.
Спочатку він був похований у Вашингтоні, але в 1908-му його перепоховали  в Кінгстоні, штат Нью-Йорк.
7 лютого 1770 року Клінтон одружився з Сарою Корнелією Теппен . У них було п'ять дочок і один син:
На честь Джорджа Клінтона назвали: округ Клінтона в штаті Нью-Йорк, округ Клінтона в штаті Міссурі, округ Клінтона в штаті Огайо, поселення Клінтон в окрузі Онейда в штаті Нью-Йорк і місцевість біля Гамільтонського коледжу. У Вашингтоні округу Колумбії встановили позолочену кінну статую Клінтона на Коннектикут-Авеню. У 1873 році штат Нью-Йорк подарував бронзову статую Клінтона залу Національної скульптурної Колекції в Капітолії.
Міст між Рінікліфф і Кінгстон в Нью-Йорку назвали мостом Джорджа Клінтона.
Kaminski, John P. George Clinton: Yeoman Politician of the New Republic. — Madison House. — 1993.
