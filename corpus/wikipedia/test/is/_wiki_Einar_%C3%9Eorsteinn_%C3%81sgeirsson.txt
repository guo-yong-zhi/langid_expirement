Einar Þorsteinn Ásgeirsson  var íslenskur arkitekt og hugsuður og brautryðjandi í rúmfræðirannsóknum. Hann stofnaði Tilraunastofu burðarforma sem sérhæfði sig í stórum tjaldbyggingum og hvolfþökum og reisti hann nokkur kúluhús upp úr 1980. Kúluhús sem hann hannaði eru á Ísafirði, við Hellu, Kópasker og í Hafnarfirði. 
Einar stundaði rannsóknir á ýmsum tegundum flötunga og var heimsþekkur sérfræðingur í margflötungum, rýmislegum eiginleikum þeirra og hvernig megi hagnýta þá. Hann kynntist Ólafi Elíassyni myndlistarmanni árið 1996 og hófst samvinna þeirra þá og má sjá merki þess í tónleikahúsinu Hörpu þar sem stuðst er við formið gullinfangi, sem er flötungur byggður á fimmfaldri samhverfu en gullinfang er formeining sem Einar þróaði. Einar þróaði sérstaka tegund af tólfflötungi sem byggir á fimmfaldri symmetríu. Þessum tólfflötungum er hægt að stafla 
saman við aðra til að þeir fylli upp í rýmið. 
Einar Þorsteinn lauk námi í arkitektúr við Tækniháskólann í Hannover í Þýskalandi árið 1969. Hann vann svo og nam hjá arkitektinum Frei Otto í Stuttgart. 
