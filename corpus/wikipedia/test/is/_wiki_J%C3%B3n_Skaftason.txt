Jón Skaftason  var hæstaréttarlögmaður og alþingismaður fyrir Framsóknarflokkinn. Hann var kvæntur Hólmfríði Gestsdóttur , húsmóður. Saman eignuðust þau þrjá syni og eina dóttur.
Foreldrar Jóns voru Skafti Stefánsson , útgerðarmaður á Siglufirði, og Helga Sigurlína Jónsdóttir , húsmóðir. Jón lauk stúdentsprófi frá Menntaskólanum á Akureyri 1947 og lögfræðiprófi frá Háskóla Íslands 1951. Hann varð héraðsdómslögmaður 1951 og hæstarréttarlögmaður 1961. Hann var fulltrúi hjá ríkisskattanefnd 1952-54, fulltrúi í fjármálaráðuneyti 1955-1961, rak lögfræðiskrifstofu í Reykjavík, Kópavogi og Keflavík 1955-1960, bæjarfulltrúi í Kópavogi 1958-1962, alþingismaður Framsóknarflokksins 1959-1978, deildarstjóri í viðskiptaráðuneytinu 1978-1979, yfirborgarfógeti í Reykjavík 1979-1992 og sýslumaður í Reykjavík 1992-1994. Jón gegndi fjölda annarra trúnaðarstarfa, meðal annars var hann gæslustjóri Söfnunarsjóðs Íslands 1959-1961, sat í Norðurlandaráði 1970-78 og var formaður Dómarafélags Íslands 1986-87.
