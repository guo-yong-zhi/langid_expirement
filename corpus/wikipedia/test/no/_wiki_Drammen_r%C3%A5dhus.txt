Drammen rådhus som ligger sentralt på Bragernes torg i Drammen ble tegnet av Niels Stockfleth Darre Eckhoff i perioden fra 1866 til 1871 da bygget sto ferdig. Rådhuset ble en del av en arkitektonisk helhet sammen med Bragernes kirke og brannvakten. Riksantikvaren betegnet det i 1955 som et «monumentalt stykke bykunst». I 1966 ble det gamle rådhuset og brannvakten foreslått revet, men begge ble reddet etter en folkeavstemning. Arbeidet med restaurering av rådhuset ble fullført til byjubileet i 1986. Drammen kommune fikk i 1987 Europa Nostras bevaringspris for resultatet. 
Rådhuset ble bygget av rød hulmurstein i en middelalderlig borgstil med et drag av renessanse. Det fikk et arkitektonisk preg som passet godt sammen med kirken og brannvakten. Da rådhuset skulle gi plass bevilgende myndigheter og rettens utøvelse måtte det ruve over brannvakten slik at bygget kunne skille seg ut som det viktigste. Da bygget var ferdig skulle det huse lokaler til politikammeret, forlikskommisjonen, representantskapsal, formannskapet, fattigkommisjonen, fengselsceller, fangegård og en tegneskole for håndverkere som skulle ta svenne- eller mesterbrev.
Drammen rådhus ble tildelt kulturminneskilt 26. oktober 2012. Ordningen styres av Drammen historielag. 3 
Drammen rådhus med innskriften ''RET OG SANDHED''
Rådhuset sett fra Bragernes torg.
Rådhuset til høyre og brannvakta til venstre.
