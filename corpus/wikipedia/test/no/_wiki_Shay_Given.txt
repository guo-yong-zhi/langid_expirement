Seamus John James «Shay» Given  er en irsk fotballtrener og tidligere fotballspiller.
Given startet karrieren sin for lokallaget Lifford Celtic da han var 14 år gammel. I en juniorcup i Dundalk kom Lifford Celtic til semifinalen, og Given viste frem sitt enorme keepertalent.
Celtic inviterte ham på prøvespill da han var 15 år gammel, og signerte for dem i en alder av 16, da irske Liam Brady var manager der.
Han var i Celtic i to år, og spilte for U18-laget deres i den skotske ligaen. Høydepunktet var da han kom inn fra benken i en seniorkamp mot Rangers den 1. januar 1994. Rangers vant 4-2.
I 1994 ble han solgt til Blackburn av manager Kenny Dalglish. Selv om han presterte godt da han fikk sjansen for førstelaget, så klarte han ikke å utkonkurrere den engelske landslagskeeperen Tim Flowers. Derfor ble han utlånt til Swindon og Sunderland etter kun å ha spilt to kamper for Blackburn. I Sunderland overbeviste han stort, da han holdt buret rent i 16 av 17 kamper.
Selv om han kom tilbake til Blackburn fikk han sin vinnermedalje for Sunderlands seier i 1. divisjon , fordi han hadde spilt flere enn ti kamper for klubben.
Dalglish ble senere manager for Newcastle United og en av hans første kjøp var Shay Given for £1,5 million i 1997. Given ble umiddelbart førstekeeper, og utkonkurrerte Pavel Srnicek, Shaka Hislop og Steve Harper. Han spilte i FA-cup-finalen i 1998, men spilte ikke i finalen i 1999, fordi Steve Harper ble foretrukket. Given fikk tilbake plassen på slutten av 1999/2000-sesongen.
Senere mistet Given plassen til Harper igjen. Denne gangen på grunn av skade. Derfor la Given inn en forespørsel om overgang. Dette var en protest, og han hadde ikke noe ønske om å forlate klubben. Forespørselen ble avvist, og han fikk tilbake plassen etter at Steve Harper skadet seg på trening. I 2001/2002-sesongen spilte han hver eneste kamp, og ble tatt ut på Årets lag i Premier League. Han deltok i VM i fotball 2002 i Sør-Korea og Japan, men kunne ikke forhindre at Irland ble slått ut av Spania etter straffesparkkonkurranse.
Den 30. april 2003 ble Shay Given den Newcastle-spilleren med flest landskamper da han fikk sin 41. landskamp. Med det overtok han Alf McMichaels gamle rekord. I 2003 ble han også den spilleren som hadde flest kamper på rad i Premier League, men denne rekorden ble slått av Chelseas Frank Lampard i 2005.
Given ble tatt med på årets lag i Premier League i 2005/06-sesongen for hans stabilt gode prestasjoner gjennom hele sesongen. Høsten 2006 pådro han seg en alvorlig skade i mageregionen etter en kollisjon med Marlon Harewood. Dette har ført til en rekke skadeavbrekk de to siste årene. Etter han gikk av banen til pause mot Manchester United den 23. februar, spilte han ikke flere kamper i 2007/08 sesongen. Foran 2008/09 sesongen har han vært gjennom en lyskeoperasjon, og sesongstarten har vist at han er tilbake i godt gammelt slag. Den 3. november 2008 spilte Shay Given sin 450 kamp for Newcastle, en kamp Newcastle vant 2-0 mot Aston Villa.
Given signerte for Manchester City den 1. februar 2009. Han var kun 34 kamper fra å slå Newcastles rekord i antall kamper, som fortsatt holdes av Jimmy Lawrence.
I juli 2015 meldte Given overgang fra Aston Villa til Stoke City FC etter at kontrakten hans med Villa gikk ut. Han skrev under på en toårskontrakt og var tiltenkt andreplassen i målet etter Jack Butland. 5 
Han har 125 landskamper for Irland, og var førstekeeper under VM i fotball 2002.
Han ble tatt ut i Irlands EM-tropp til EM i Frankrike 2016. 6 
