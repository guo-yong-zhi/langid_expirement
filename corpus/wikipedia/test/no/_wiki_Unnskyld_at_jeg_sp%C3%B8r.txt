Unnskyld at jeg spør var et norsk forbruker- og humorprogram som gikk på NRK Fjernsynet i 1978, 1981 og 1984. Programledere den første tiden var Kari Storækre, Frantz Saksvik og Elisabet Raastad. Programmet hadde fokus på problemer som vanlige folk hadde i hverdagen, blant annet den «lille manns» kamp mot byråkratiet. Programmet gjorde det i en humoristisk tone, men med alvorlige undertoner. 1  Hensikten med programmet var å forsøke å hjelpe enkeltmennesker til å løse noen av dagliglivets mindre problemer - problemer som mange synes det var håpløst å gi seg i kast med. 2  Unnskyld at jeg spør var inspirert av det britiske That's Life! Svenskene hadde sin egen versjon kalt Sånt är livet. 3 
Alt fra vanskeligheter med kjøp og salg, folk som f.eks. har kjøpt katta i sekken og ønsker salget omgjort, til problemer med vårt stadig mer omfattende og tungrodde byråkrati.
I 1986 ble NRK trukket for retten og dømt etter et innslag som hadde blitt sendt i 1984. 4  NRK anket, men i 1988 ble dommen stadfestet og NRK måtte betale firmaet 300 000 i oppreisning. 5 
Unnskyld at jeg spør ble meget populært da det gikk første gang i 1978. 6  Programmet gikk på lørdager i 1978-81 og på søndager i 1984.
Programmet ble av ukjente grunner tatt av sendeskjemaet etter siste sendingene høsten 1978. NRK selv hevdet det var på grunn av en presset situasjon med den planlagte visningen av de Olympiske vinterlekene i 1980. 6  Andre hevdet imidlertid at det ble stoppet på grunn av at programmet satte fokus på ting som var ubehagelig for enkelte involverte. 6  I kjølvannet av hvert program som ble sendt i 1978 ble NRK utsatt for trusler om advokat og rettssak av enkeltpersoner og etater som følte seg uthengt. Blant annet gikk en fabrikant i Sandefjord så langt som å forlange 3,5 millioner av NRK på grunn av den oppmerksomhet hans produkt fikk i ett av programmene. Alle krav ble imidlertid trukket tilbake. 6 
Våren 1981 var programmet tilbake på skjermen seks nye programmer.
Etter en lengre pause returnerte programposten i 1984, med blant annet Toppen Bech som en av programlederne. Denne sesongen skapte forholdsvis mye bølger da NRK i 1986 ble trukket for retten med krav om et erstatningsbeløp på 3,5 millioner kroner fra firmaet Eva Dataslank. Firmaet ble satt under programmets kritiske lys i en episode som gikk den 8. april 1984. 7  NRK ble dømt til å betale 300 000 i oppreisning, men anket dommen. 8  I 1988 ble imidlertid dommen bekreftet i lagmannsretten og NRK ble tvunget til å betale erstatningssummen samt motpartens saksomkostninger. 5  Det vakte også reaksjoner da NRK i april besluttet å fjerne Kari Storækre som programleder på grunn av at hennes daværende mann, Arne Treholt, hadde blitt anklaget for spionasje. NRK mente at hun ville være til skade for programmet. 9  Avgjørelsen ble imidlertid omgjort etter noen uker og Storækre ble gjeninnsatt som programleder i siste program. 10 
