Kjetil Mørland  er en norsk sanger og låtskriver, bosatt i England, der han har bodd det meste av sitt voksne liv. 2  Fra 2014 siktet han seg inn mot det norske musikkmarkedet som låtskriver og sanger. I 2015 vant han Melodi Grand Prix med egenkomponerte «A Monster Like Me», som han fremførte i duett med Debrah Scarlett. Låten endte på en åttendeplass i den internasjonale finalen i Wien samme år. I 2020 vant han Melodi Grand Prix for andre gang, denne gang som en av låtskriverne bak låten «Attention», fremført av Ulrikke Brandstorp.
Mørland kommer fra Grimstad, men har bodd i England mesteparten av sitt voksne liv. Med sitt britiske band Absent Elk ga Mørland i 2009 ut albumet Caught in the Headlights, der Toby Smith  stod for produksjonen. Høsten 2014 flyttet Mørland midlertidig til Oslo for å etablere seg som soloartist under navnet Mørland.
Mørland har skrevet sangen «A Monster Like Me», som vant den norske finalen i Melodi Grand Prix 2015. 3  Finalen ble avholdt i Oslo Spektrum 14. mars 2015 og ble vist på NRK1. 4  «A Monster Like Me» ble fremført av Kjetil Mørland og Debrah Scarlett. 
Han deltok også som låtskriver i Melodi Grand Prix 2018 med låten «Who We Are». Sangen ble fremført av Rebecca Thorsen og endte på andreplass. I 2019 deltok han igjen, som låtskriver og vokalist for sangen «En livredd mann», og som en av låtskriverne til «The Bubble», som ble fremført av Adrian Jørgensen. «En livredd mann» ble slått ut i første runde, mens «The Bubble» endte på en andreplass i finalen. 5 
I 2020 vant han Melodi Grand Prix for andre gang, denne gang som låtskriver for «Attention», fremført av Ulrikke Brandstorp. Låten skulle ha vært Norges bidrag i Eurovision Song Contest 2020 i Nederland. 6  Dette ble imidlertid avlyst på grunn av koronaviruspandemien.
I Melodi Grand Prix 2021 var han en av låtskriverne av «Eyes Wide Open», fremført av Rein Alexander. Låten gikk ikke til gullfinalen.
I Melodi Grand Prix 2022 var han låtskriver av «Made of Glass» sammen med Sofie Fjellvang, som også fremførte den. Denne kom på tredje- eller fjerdeplass.
I Melodi Grand Prix 2023 var han låtskriver av «Tårer i paradis» sammen med Kate Gulbrandsen, som fremførte den. Denne røk ut i første delfinale.
