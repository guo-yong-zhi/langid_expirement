Arctic Equestrian Games, arrangert av Oslofjord Convention Center og Vestfold Horse Show AS, er en årlig begivenhet for hesteinteresserte, og Norges største hesteshow. 1  AEG ble avholdt for første gang februar i 2006 på Oslofjord Convention Center i Stokke.
President for AEG er Eirik Berentsen, en av Norges beste sprangryttere gjennom tidene.
AEG ble første gang gjennomført i 2006, hvor Briskeby og Sandra Lyng Haugen holdt konsert, samt at Ylvis-brødrene og Kjetil og Kjartan opptrådte. Det ble også avholdt et ungarsk hesteshow. Arrangørene fikk kritikk for dårlig transportmuligheter og høye matpriser, men ros for servicen og personalet. Nettsiden hest.no skriver at personalet var «Kun ja-mennesker». 2  Flere av utstillerne som hadde betalt for stand under arrangementet krevde halvparten av pengene tilbake fra arrangøren Vestfold Horse Show AS på grunn av for få besøkende i forhold standpris, 3  noe som ble svart med enten 20 % refundering av standprisen eller 15 % avslag under AEG 2007 samt sikret standplass. Ifølge arrangøren valgte 85 % den sistnevnte løsningen. 3 
AEG 2007 varte i elleve dager, og involverte 250 ryttere og 550 hester. 4  Den totale premiepotten på dette ridestevnet var på 1,5 millioner NOK.
AEG ble avholdt for tredje gang i 2008 fra 14. februar til 24. februar.
Det ble i 2008 arrangert en AEG Promotion Cup hvor alle rideklubber i Norge kunne være med, og dermed kvalifisere seg for Horze Jumping cup- og Amateur Challenge-klassene. Denne konkurransen ble arrangert av Eirik Berentsen, og var en salgskonkurranse. 5 
AEG holdes inne i storsalen på Oslofjord Convention Center, hvor hestearenaen måler 28 x 72 meter. Salen har publikumsplass til 4 000 mennesker.
AEG skiller seg fra andre hestearrangementer ved kombinering mellom grener som sprang, dressur og mounted games samtidig som det avholdes underholdningshow og -konserter.
Under AEG holdes det også forskjellige hesteshow som Six Bar, Rid'n Bike, Charity Show, forsøk på norgesrekord i høydehopp, ponnigalopp, moteshow for hest, unghestauksjon og norsk varmblods hingstekåring.
AEG holdes på Oslofjord Convention Center, som har et konferanseområde på 10 500 kvadratmeter som under AEG inneholder en varemesse for hesterelaterte produkter. Under arrangementet er det også en rekke bespisningstilbud, slik som kaffebar, kafeteria, fast-food og dagligvarebutikk.
Under AEG bor både deltagere og publikum i boenheter på området, som har 700 hytter og leiligheter.
