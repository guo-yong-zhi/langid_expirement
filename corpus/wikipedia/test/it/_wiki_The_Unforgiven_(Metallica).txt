The Unforgiven è un singolo del gruppo musicale statunitense Metallica, pubblicato il 28 ottobre 1991 come secondo estratto dal quinto album in studio Metallica. 5 
Il brano racconta la storia di un giovane integrato in una società molto conformista, fin dalla sua nascita. Incapace di esprimersi o di mostrare appieno la propria personalità, trascorre una vita anonima come tanti altri. In fin di vita guarda al suo passato con amarezza e rammarico.
Il batterista Lars Ulrich ha spiegato che il gruppo voleva creare una ballata vera e propria invece del consueto brano con partenza lenta e finale aggressivo, come ad esempio in Fade to Black, Welcome Home  o One. Poi i Metallica decisero di invertire la struttura della canzone, arrangiando strofe forti e ritornelli più leggeri suonati con chitarra classica. L'introduzione scandita con la batteria è tratta dal film western Gli inesorabili e, come spiegato da Hetfield nel documentario Classic Albums: Metallica - Metallica, è riprodotta al contrario in modo tale da non far capire da quale colonna sonora provenga.
Al brano si sono susseguiti The Unforgiven II, presente in ReLoad , e The Unforgiven III, presente in Death Magnetic .
Il video, diretto da Matt Mahurin, venne pubblicato il 19 novembre 1991 in due versioni: standard e Theatrical Version. Quest'ultima è un cortometraggio di circa 12 minuti mentre la versione standard  mostra scene del gruppo intento ad eseguire il brano alternate agli spezzoni dell'altro video.
