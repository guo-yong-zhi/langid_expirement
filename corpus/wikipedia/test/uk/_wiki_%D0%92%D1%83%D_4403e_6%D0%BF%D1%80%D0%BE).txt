Вулиця Курчатова — вулиця у Центральному районі Дніпра в історичній місцевості Фабрика.
Починається від проспекту Яворницького. Йде на південний захід і після Автовокзалу й початку парку Пам'яті і Примирення  повертає трохи праворуч й підіймається угору до проспекту Нігояна, де її продовжує вулиця Леваневського 1 .
Довжина вулиці — 800 метрів.
Входить в ментально-символічний центр міста Дніпро 2 .
З початку заснування Катеринославу територія вулиці була віднесена до району Катеринославських суконної і шовкоткацької фабрик. До 1820 року промислова місцевість зросла завдяки встановленню наплавного мосту через Дніпро. Місце вулиці відносилося саме до цього виробничого комплексу. На півдні виросла Старофабрична слобода, а на сході Павлівська слобода і Фабричне кладовище . Переніс наплавного мосту у 1857 році до району Половиці призвело до запустіння місцевості між вулицями Пастера, Академіка Белелюбського, Курчатова і проспектом Яворницького, яка перетворилася до 1860-х років на суцільний пустир. Зміни трапилися, коли 1879 року відвели землі й за 1881—1886 роки збудували Катерининську залізницю. У 1880-ті роки тут та на прилеглому річковому районі запанували злодії. За свідченням пані Мовчаліної: «Увечері біля Фабрик ні проходу, ні проїзду не було: грабіж був повний… відрізали коміри шинелей і шуб у чоловіків, що скакали мало не в рівчак обминаючи Фабрики». Проте район почав знову розвиватися, а місцевість вулиці Курчатова належала до обслуговування залізниці 3 .
До Великої Вітчизняної війни вулиці Курчатова не існувало. Трамвай йшов на Чечелівку від Вокзалу через Січовий провулок і вулицю Боброва 4 .
Вулиця створена на колишній території Локомотивного депо. Напрям вулиці паралельний фасаду Залізничного вокзалу і визначено кутовим будинком на Вокзальній площі, 1 й будинками на проспекті Яворницького 123 і 125. Вулиця названа на честь Ігоря Васильовича Курчатова , радянського фізика, академіка, «батька» радянської атомної бомби. На вулиці було зведено дві 5-поверхівки «хрущовського стилю» без «архітектурних надмірностей»  і навпроти вокзал міжміської автобусної станції «Дніпро», де тепер сконструйовано Торгово-виставковий комплекс «Слов'янський».
В 2018 році капітальний ремонт тривав все літо і коштував 134 млн. гривень 5 . 
В 2019 році був проведений повторний ремонт 6 .
В 2019 році на вулиці з’явилася нова велосмуга 7 .
