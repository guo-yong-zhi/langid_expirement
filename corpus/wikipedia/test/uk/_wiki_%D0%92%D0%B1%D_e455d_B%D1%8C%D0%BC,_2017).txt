«Вбивство у „Східному експресі“»  — американська кримінальна кінодрама режисера, продюсера і виконавця головної ролі Кеннета Брани, що вийшла 2017 року. Стрічка знята на основі однойменного роману Агати Крісті і розповідає про розслідування детективом Пуаро убивства, що сталося у потязі, де кожен є підозрюваним. У головних ролях Мішель Пфайффер, Джуді Денч, Пенелопа Крус, Віллем Дефо, Джонні Депп.
Вперше фільм продемонстрували 2 листопада 2017 року в Лондонському королівському Альберт-голі 9 , а в Україні у широкому кінопрокаті показ розпочався 9 листопада 2017 року 1  4 .
Мандрівка на одному з найрозкішніших потягів Європи раптом перетворюється на одну з найбільш стильних і захоплюючих загадок в історії. Екранізація роману автора багатьох бестселерів Агати Крісті «Вбивство у „Східному Експресі“» розповідає історію тринадцяти пасажирів потягу, кожен з яких знаходиться під підозрою. І лише детектив має якомога швидше розгадати головоломку, перш ніж злочинець завдасть нового удару. 1 
Під час перебування бельгійського детектива Еркюля Пуаро в Єрусалимі 1934-го року, його просять розкрити крадіжку. З Храму Гробу Господнього викрадено реліквію, що загострює міжрелігійну ворожнечу. Злодій лишив сліди дорогого взуття, якого не носять підозрювані рабин, імам та священник. Пуаро визначає, що злочинцем є головний інспектор поліції, котрий підбурив крадіжкою народ до заворушень аби мати роботу. При обшуку знаходять реліквію, злочинець намагається втекти, але завдяки Пуаро його вдається схопити.
Пуаро прямує поромом у Стамбул, дорогою зустрічаючи темношкірого лікаря Арбетнота і гувернантку Мері Дебенгем. У Стамбулі Пуаро зустрічає свого друга і начальника найрозкішнішого потяга, «Східного експресу», месьє Бука. Той виділяє для Пуаро службове купе, оскільки всі квитки вже продано. В потязі під час сніданку до Пуаро звертається за допомогою галерист Семюель Ретчетт. Йому погрожують розправою гангстери-колекціонери за те, що той продав їм підробки. Семюель пропонує Пуаро велику суму за свій захист впродовж подорожі, але Пуаро відмовляється захищати афериста.
Вночі на колію сходить лавина, потяг зупиняється посеред гір. Месьє Бук запевняє, що зі станції вже спрямовано бригаду рятувальників. Камердинер Едвард Мастерман приносить Ретчетту сніданок і виявляє, що галериста вбито. Бук вмовляє Пуаро розслідувати злочин, щоб поліція не взялася за це та не засудила невинних. Огляд місця вбивства показує, що Семюеля безладно заколото багатьма ударами ножа, розбитий годинник показує другу ночі, на підлозі виявлено хустку з монограмою «Н» і йоржик для чистки люльки. Детектив дізнається, що вночі поруч проходив хтось у червоному кімоно. Оглянувши залишки листа з погрозою, Пуаро з'ясовує, що вбитого насправді звали Кассетті. Це злочинець, фігурант гучної «справи Армстронгів», що вбив дівчинку Дейзі, як наслідок від шоку загинула її мати Соня, вагітна другою дитиною. Звинувачення впало на покоївку, тоді як справжній вбивця лишився невідомим.
Першим детектив допитує юриста МакКвіна, що допомагав покійному в торгівлі антикваріатом. Той повідомляє, що в Ретчетта було багато ворогів, сам він має алібі — допізна просидів за випивкою з Арбентнотом. Вдова Керолайн Габбард повідомляє детективові, що в її купе вночі заходив невідомий чоловік у формі провідника та згубив ґудзик. Пуаро допитує Мастермана, смертельно хворого на рак і вважає, що він міг писати погрози, позаяк йому нічого втрачати. Місіонерка Пілар Еставадос розповідає як вночі виходила з купе і ввечері бачила Ретчетта живим. Детектив веде розмови з професором Гардменом, з бізнесменом Беніаміно Маркесом, княгинею Наталею Драгомировою, її компаньйонкою Гіллдегардою і гувернанткою Мері Дебенгем. Кожен із них не розповідає всієї правди, тож опиняється під підозрою.
Пуаро і Бук знаходять форму без ґудзика в речах Гіллдегарди, а кімоно — підкладеним до валізі самого Пуаро. Позаяк форма пахне бурбоном, підозра падає на пияка МакКвіна. Той спалює якісь папери, якими виявляються рахунки Ретчетта. Він зізнається, що обкрадав убитого, та під час скоєння злочину був з Арбентнотом. Останній — курець, якому належав йоржик, але він відмовляється повідомляти деталі, посилюючи підозри. Пуаро довідується, що батько МакКвіна був прокурором, який помилково засудив у «справі Армстронгів» невинну покоївку.
Хтось намагається вбити Габбард, але ранить її так, що важливі органи лишаються незачепленими. Пуаро допитує Гелену Андрені, котра виявляється сестрою покійної Соні Армстронг. Детектив викриває професора Герхарда Гардмена, що виконував доручення з охорони Ретчетта і в нього була закохана покоївка, звинувачена у викраденні доньки Армстронгів. Пуаро розмовляє з Мері Дебенгем, яка служила гувернанткою в Армстронгів. Будучи пов'язаною з гучною справою, вона не могла потім знайти роботу, тому могла помститися Ретчетту.
Детектив збентежений свідченнями, кожен мав мотив убити Едварда, але не міг самотужки з цим впоратися. Несподівано Арбентнот стріляє в Пуаро, але не влучає. Він стверджує, що Мері невинна, це він убив Семюеля за те, що він попри допомогу Арбентноту в навчанні після армії виявився негідником, котрий зганьбив репутацію близької йому Мері. Детектив не вірить, що той убивця, але здогадується, що він як лікар знав як поранити Габбард, лишивши її живою і при цьому відвести на себе підозри. Пуаро розуміє як було насправді.
Він приходить до підозрюваних, які зібралися в тунелі та оголошує, що вони всі у змові і пов'язані з родиною Армстронгів, тому й зібралися в потязі. Княгиня Наталія Драгомирова, чий ініціал знайдено на хустинці, була хресною загиблої Дейзі, а провідник — братом звинуваченої в її убивстві покоївки. Мастерман служив денщиком Армстронга, батько Маркеса служив в родині Армстронгів шофером. Керолайн Габбард насправді бабуся Дейзі — актриса Лінда Ардан. Гелена Андрені — її друга дочка. Кожен виконував свою частку злочину та лишив свої докази й свідчення аби заплутати слідство. Лінда розповідає, що ударів Семюелю завдали кожен, кого торкнулася «справа Армстронгів». Пуаро заявляє, що розуміє змовників і вони можуть вбити його як єдиного, хто викрив винних, але ті не наважуються на ще одне вбивство. Лінда намагається застрелитися, та револьвер виявляється незарядженим.
Пуаро заявляє пасажирам, що повідомить поліції начебто Ретчетта вбив невідомий, який зійшов на станції. На пероні поліцейський сповіщає, що детектива просять прибути до Єгипту, де на Нілі скоєно вбивство.
Фільм дубльовано студією «Postmodern Postproduction» на замовлення компанії «Ukrainian Film Distribution».
Про створення фільму було повідомлено у грудні 2013 року, вказано було що вироблятиме стрічку компанія «20th Century Fox», а продюсерами стануть Рідлі Скотт, Марк Гордон і Саймон Кінберг 11 . У червні 2015 року «TheWrap» повідомив, що сценаристом буде Майкл Грін, а про посаду режисера ведуться перемовини з Кеннетом Браною 12 . Вже у листопаді 2015 року «Variety» повідомив, що Кеннет Брана, окрім режисерського крісла, також буде грати роль головного героя і продюсуватиме стрічку 13 . 29 вересня 2016 року журнал «The Hollywood Reporter» повідомив, що Мішель Пфайффер, Дейзі Рідлі, Майкл Пенья, Джуді Денч, Джонні Депп, Леслі Одом молодший, Том Бейтмен зіграють у фільмі 14 .
Знімання фільму розпочалося 22 листопада 2016 року в Великій Британії 15 .
Світова прем'єра стрічки відбулась 2 листопада 2017 року в Лондонському королівському Альберт-Холі 9 . 31 жовтня 2017 року стрічці було видано державне посвідчення на право розповсюдження і демонстрування в Україні з віковим обмеженням 12+ 8 , а показ розпочався 9 листопада 2017 року 1  4 .
Від кінокритиків фільм отримав змішані відгуки: Rotten Tomatoes дав оцінку 59 % на основі 163 відгуків від критиків . Загалом на сайті фільм має погані оцінки, фільму зарахований «гнилий помідор» від фахівців 16 , Metacritic — 53/100 на основі 40 відгуків критиків. Загалом на цьому ресурсі від фахівців фільм отримав змішані відгуки 17 .
Від пересічних глядачів фільм отримав схвально-змішані відгуки: на Rotten Tomatoes 62 % зі середньою оцінкою 3,5/5 , фільму зарахований «попкорн» 16 , на Metacritic — 6,1/10 на основі 14 голосів 17 , Internet Movie Database — 6,8/10  18 .
Схвально відгукнулася про фільм кінокритик Надія Заварова, на сайті «Cultprostir.ua» написала, що: «Крісті напевно сподобалася б ця екранізація, адже леді Агата завжди цінувала талант, сміливість інтерпретації та почуття гумору, якого режисерові не позичати» 19 . Також є негативні відгуки: кінооглядач видання «Новое Время» Валерій Мирний поставив фільмові оцінку 5 з 10 і написав: «на подив невдала робота від майже класика світового кінематографа» 20 , а кінооглядач Телеканалу «24» Юлія Ліпенцева написала: «як би не старались всі другорядні актори, невдалий Пуаро псує результат, тим паче, що його у фільмі найбільше» 21 . Редакторка журналу «Vogue.ua» Марія Дачковська написала, що "в цілому, візуально напрочуд цілісне й гармонійне «Вбивство у „Східному експресі“» виявляється надто розпорошеним змістовно" 22 .
Під час показу в Україні, що розпочався 9 листопада 2017 року, протягом першого тижня на фільм було продано 229 107 квитків, фільм був показаний на 170 екранах і зібрав 18 961 662 ₴ , що на той час дозволило йому зайняти 1 місце серед усіх прем'єр 24 .
Під час показу у США, що розпочався 10 листопада 2017 року, протягом першого тижня фільм був показаний у 3 341 кінотеатрі і зібрав 28 200 000 $, що на той час дозволило йому зайняти 3 місце серед усіх прем'єр. Станом на 19 листопада 2017 року показ фільму триває 10 днів , зібравши у прокаті в США 51 728 362 долари США 6  7 , а у решті світу 96 534 097 $ 6  , тобто загалом 148 262 459 $ 6   при бюджеті 55 млн доларів США 5 .
Музику до фільму «Вбивство у „Східному експресі“» написав і виконав Патрік Дойл , саундтрек був випущений 10 листопада 2017 року лейблом «Sony Classical» 25  26  27  28 .
  Портал «США»   Портал «Кінематограф»                       
