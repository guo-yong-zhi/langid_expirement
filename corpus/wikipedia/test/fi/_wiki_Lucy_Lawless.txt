Lucy Lawless  on uusiseelantilainen näyttelijä ja laulaja. Hänet tunnetaan parhaiten pääroolistaan kulttisarjaksi nousseessa televisiosarjassa Xena, jota tehtiin vuosina 1995–2001. 1 
Lucy Lawless syntyi 29. maaliskuuta 1968 Aucklandin Mount Albertissa Frank ja Julie Ryanin perheeseen. Hänen isänsä Frank on mukana politiikassa ja on entinen pormestari, kun taas hänen äitinsä Julie on kotiäiti. Lawlessilla on neljä veljeä ja yksi sisar. Hän oli syntyessään perheensä viides lapsi. 
Lawless aloitti näyttelemisen jo kouluikäisenä. Myöhemmin hän opiskeli Aucklandin yliopistossa noin vuoden verran vieraita kieliä ennen kuin lähti kiertämään Eurooppaa yhdessä silloisen poikaystävänsä Garth Lawlessin kanssa. Lawless hallitsee jonkin verran saksaa, ranskaa, italiaa ja hepreaa. 
Palattuaan Euroopasta Lawlessit asettuivat Australiaan ja työskentelivät muun muassa kultakaivoksilla. He menivät naimisiin vuonna 1988, ja vuotta myöhemmin Lawless synnytti heidän ensimmäisen lapsensa, jolle he antoivat nimeksi Daisy. Lawless muutti kasvaneen perheensä kanssa takaisin Uuteen-Seelantiin, missä hänet valittiin Miss Uudeksi-Seelanniksi vuonna 1989.
Lawless teki Uudessa-Seelannissa paljon näyttelijän töitä. Ensimmäisen kerran Lawless esitti hänet lopulta kuuluisaksi tehnyttä roolihahmoa, soturiprinsessa Xenaa, Hercules-televisiosarjassa. Roolihahmo keräsi niin paljon suosiota, että sen ympärille päätettiin kehittää oma spin-off-televisiosarja Xena. Xena kesti yhteensä kuusi tuotantokautta, ja sitä tuotettiin vuosina 1995–2001. Xenan roolin kautta Lawlessista tuli kansainvälisesti tunnettu näyttelijä. Hänen muihin töihinsä kuuluu niin vierailuja muissa televisiosarjoissa, elokuvia kuin teatteritöitäkin. Lawless on esimerkiksi vieraillut tv-sarjoissa Salaiset kansiot, Veronica Mars ja Taisteluplaneetta Galactica sekä esiintynyt yli kymmenessä elokuvassa. Peter Jackson pyysi Lawlessia koekuvauksiin Galadrielin rooliin Taruun sormusten herrasta, mutta tämä kieltäytyi, koska oli tuolloin raskaana. Vuosina 2010–2012 Lawless näytteli Spartacus-televisiosarjassa keskeistä roolia, gladiaattorikoulun omistajan vaimoa.  1  
Vuonna 1995 Lawless erosi ensimmäisestä aviomiehestään Garth Lawlessista ja meni vuonna 1998 naimisiin tuottaja Robert Tapertin kanssa. Lawlessilla ja Tapertilla on kaksi yhteistä lasta. Lawless ja hänen Xena-kanssanäyttelijänsä Renée O’Connor ovat läheisiä ystäviä. Hän on lisäksi ollut mukana tekemässä paljon hyväntekeväisyystyötä. Lawless on opiskellut useita vuosia oopperalaulua ja viulunsoittoa ja hän on myös lahjakas jazz-laulaja. Hän on opiskellut myös näyttelemistä 1990-luvulla William Davis Center for Actors Study -koulussa Kanadan Vancouverissa.
