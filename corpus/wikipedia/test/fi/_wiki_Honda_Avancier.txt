Honda Avancier on Hondan vuosina 1999–2003 valmistama pitkäakselivälinen viisiovinen hatchback, jota myytiin ainoastaan Japanin markkinoilla.
Avancier muistuttaa idealtaan hieman Renault Vel Satis- ja Opel Signum -malleja – se perustui Accordin pohjalevyyn, mutta korkeampi kori mahdollisti Accord-sedania tai -farmaria suuremmat sisätilat. Takaistuimet ovat erilliset ja keskimmäinen penkki taittuu pöydäksi.
Avancier esiteltiin syyskuussa 1999. Sitä myytiin 2,3-litraisella nelisylinterisellä, tai 3,0-litraisella V6-bensiinimoottorilla. Saatavilla oli vain automaattivaihteisto; esittelyn aikaan 3,0-litraisessa mallissa oli Hondan ensimmäinen viisiportainen automaattivaihteisto. V6-malliin sai lisävarusteena Intelligent Highway Cruise Control -järjestelmän, joka käyttää tutkaa säilyttääkseen turvavälin edellä ajavaan autoon. 2,3-litraisen moottorin yhteyteen sai myös nelivedon.
Vuoden 2003 lopussa Avancierin valmistus päättyi heikkojen myyntilukujen takia.
