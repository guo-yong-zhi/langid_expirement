Pompeiuksen kuuria oli Pompeiuksen rakennuttama kuuria, joka sijaitsi Pompeiuksen teatterin yhteydessä, Roomassa.
Rooman senaatti kokoontui tilapäisesti Pompeiuksen kuuriassa, sillä edellinen kuuria oli tuhoutunut tulipalossa eikä Julius Caesarin rakennuttama Curia Julia ollut vielä valmistunut. Kun senaatti piti kokoustaan Pompeiuksen kuuriassa, salaliittolaiset murhasivat siellä Caesarin vuonna 44 eaa.
Gnaeus Pompeius Magnus päätti rakennuttaa vuonna 62 eaa. sotasaalisrahoillaan Roomaan teatterirakennuksen sivurakennuksineen. Yksi sivurakennuksista oli kuuria, jonka sisälle hän laitatti patsaansa. Rakennuksen oli määrä korostaa rakennuttajansa mahtia. Teatteri säilyi vuosisatoja, mutta kuuria oli olemassa vain noin vuosikymmenen. 1 
Caesarin murha johti poliittisiin väkivaltaisuuksiin ja sisällissotaan. Sisällissodan voittaja, keisari Augustus poistatti rakennuksesta Pompeiuksen patsaan, minkä jälkeen se sytytettiin tuleen. Jäännösten päälle rakennettiin julkinen käymälä.
Rakennus sijaitsi alueella, jonka nimi on nykyään Largo di Torre Argentina. Ensimmäiset kaivaukset tehtiin diktaattori Benito Mussolinin määräyksestä 1930-luvulla. Rakennelman perustukset on löydetty, mutta nykyään niiden yli kulkee katu ja raitiovaunulinja.
Uusia kaivauksia tehtiin vuonna 2012. Tuolloin ilmoitettiin, että Caesarin kuolinpaikka olisi löydetty. Se olisi merkitty rakennuksen lattiaan ennen sen hävittämistä. 2  Paikkaa suunniteltiin avattavaksi yleisölle vuonna 2013.
