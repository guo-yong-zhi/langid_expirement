Modenan yliopisto, koko nimeltään Modenan ja Reggio Emilian yliopisto  on yliopisto Italiassa. Sillä on kampukset Modenassa ja Reggio nell'Emiliassa. Yliopisto perustettiin alkujaan vuonna 1175, vain muutama vuosikymmen Bolognan yliopiston jälkeen, mikä tekee siitä yhden Italian ja koko maailman vanhimmista yliopistoista.
Modenan yliopisto on perustettu 1175, ja se on yksi Italian varhaisimmista yliopistoista. Sen ytimeksi muodostui oikeustieteen koulu. Tämä alkuperäinen keskiajan yliopisto lakkasi toimimasta 1300-luvun alussa, ja sen korvasi seuraavina vuosikymmeninä ja -satoina kolme "julkisen luennoinnin" koulua, jotka opettivat grammatiikkaa , oikeustiedettä ja lääketiedettä. Vaikka näissä luennoissa tarjottiin yliopistotason opetusta, ne eivät myöntäneet tutkintoja. Rahoituksen puutteessa ne lakkasivat 1590. 1 
Yliopisto perustettiin uudestaan 1680-luvulla, ja Modenan herttua Frans II myönsi sille peruskirjan 1685. Kun hallitseva Esten suku siirsi hovinsa Ferrarasta Modenaan 1772, yliopisto sai vakaan rahoituksen ja tuen ja siitä kehittyi täysimittainen yliopisto. Ranskan miehityksen aikana 1802–1814 yliopiston toiminta oli lakkautettuna, mutta alkoi uudestaan, kun Estet palautettiin Modenan hallitsijoiksi. 1800-luvulla yliopisto koki vaikeuksia poliittisten levottomuuksien ja sensuurin vuoksi, mutta se jatkoi kehittymistään. Italian yhdistymisen jälkeen Modenan yliopisto katsottiin toisen luokan yliopistoksi yhdessä Parman ja Sienan yliopistojen kanssa, mikä uhkasi yliopistoa rahoituksen leikkauksilla ja jopa lakkautuksella. Paikalliset instituutiot perustivat konsortion takaamaan yliopiston rahoituksen, ja vuonna 1887 Modenan yliopisto, yhdessä Parman ja Sienan kanssa, laskettiin ensimmäisen luokan yliopistoksi. 2 
Fasistien noustua valtaan Modenan yliopisto taantui jälleen, mutta jatkoi toimintaansa keskeytyksettä. Toisen maailmansodan jälkeen se kävi läpi laajoja uudistuksia, ja 1970-luvulle tultaessa yliopistossa oli viisi tiedekuntaa – oikeustieteen, lääketieteen ja kirurgian, matematiikan ja luonnontieteiden, farmasian, ja taloustieteen ja kaupan tiedekunnat – sekä kaksikymmentä erikoisalojen koulua. 1990 yliopistoon lisättiin kuudes, tekniikan tiedekunta. 2 
Vuonna 1998 Modenan yliopisto muutti nimensä virallisesti Modenan ja Reggio Emilian yliopistoksi, uudisti organisaationsa ja perusti kampuksen Reggioon. Reggiossa oli oma yliopisto-opintojen perinteensä, joka oli päättynyt vasta 1772 Frans II:n reformien myötä. Keisari Kaarle V antoi vuonna 1532 Reggiossa toimineelle oikeustieteen koululle oikeuden myöntää diplomeita ja tutkintoja; Ferraran herttua Alfonso II perusti vuonna 1561 Reggioon lääketieteen koulun, jolle keisari Maksimilian II antoi oikeuden myöntää lääketieteen tutkintoja. 1700-luvulla kaupunkiin perustettiin skolastisen teologian oppituoli sekä grammatiikan ja retoriikan koulu. 1752 Reggioon jopa perustettiin yliopisto, jossa oli oikeustieteen, teologian, lääketieteen ja filosofian tiedekunnat. Sen toiminta kuitenkin lakkasi 1772, ja opetus siirtyi kokonaan Modenaan. 3 
Modenan yliopistossa on kolmetoista laitosta ja kaksi koulua. 4 
Laitokset Modenassa:
Laitokset Reggiossa:
Koulut :
