Sofia Elisabeth Hagman  oli suomalainen kansakoulunopettaja, joka perusti Suomen ensimmäisen kansanopiston 1889 Kangasalle ja toimi sen johtajana.
Hagmanin vanhemmat olivat nimismies Nils Johan Erik Hagman ja Sofia Margareta Nordman. Hänen sisaruksiaan olivat naisasialiikkeen pioneeri Lucina Hagman ja toimittaja-kirjailija Tyko Hagman. Sofia Hagman valmistui kansakoulunopettajaksi 1871 Jyväskylän seminaarista. Hän toimi kansakoulunopettajana 1871–1879 ja Mikkelin suomalaisen tyttökoulun johtajana 1879–1887.
Hagman perusti Suomen ensimmäisen kansanopiston, Kangasalan opiston, Kangasalle vuonna 1889 ja hän toimi opiston johtajana 1889–1900. Opisto keskittyi hänen aikanaan käsityönopetukseen naisille ja se oli toiminnassa Hagmanin kuolemaan saakka.
