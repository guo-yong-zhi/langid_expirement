Yrjö Aulis Uramo Blomstedt  oli suomalainen arkkitehti. Hänen isänsä oli arkkitehti Yrjö Blomstedt.
Valmistuttuaan Helsingin Teknillisestä korkeakoulusta vuonna 1930 Blomstedt työskenteli eri arkkitehtitoimistoissa kunnes vuonna 1945 perusti oman toimiston. Vuodesta 1958 lähtien Blomstedt toimi Teknillisen korkeakoulun arkkitehtuurin professorina. Hän kävi luennoimassa muun muassa Washingtonissa, kirjoitti alan lehtiin ja teki useita opintomatkoja ympäri maailman.
Blomstedtin päätöinä pidetään 1950- ja 1960-luvulla Espoon Tapiolaan suunnittelemaansa asuinkerrostaloa, Suomen Taiteilijaseuran ateljeetaloja Tapiolassa vuodelta 1955 sekä Helsingin työväenopiston laajennusta vuonna 1959. Blomstedt osallistui useisiin kansainvälisiin suunnittelukilpailuihin, muun muassa ehdotus keisarilliseksi palatsiksi Etiopiaan ja Oslon konserttitaloehdotus. Hän kehitti Canon 60 -mittajärjestelmän.
Blomstedt suunnitteli vuonna 1953 Uskelan kirkon sankarihautamuistomerkin 1430-luvulla rakennetun Pyhän Annan kirkon kellotapulin alaosasta. Hänen suunnittelemansa on myös Sibeliuksien pronssinen hautapaasi Ainolan puutarhassa. 1 
Blomstedt harrasti myös serigrafiaa ja piti vuonna 1973 Helsingissä näyttelyn jossa oli 40 serigrafiavedosta. Harrastuksen taustalla olivat hänen vuosikymmenten aikana korteille ja paperilapuille piirtämänsä pienemmät kuvat, joita hän nimitti "rapidogrammeiksi". Kansallis-Osake-Pankki osti 16 kappaleen sarjan teoksia taidekokoelmaansa. 2   
Blomstedt oli naimisissa Jean Sibeliuksen tyttären Heidin kanssa. Heidän lapsiaan ovat taiteilija Juhana Blomstedt, arkkitehti Severi Blomstedt ja elokuvantekijä Anssi Blomstedt. Aulis Blomstedtin veljiä olivat arkkitehti Pauli Blomstedt ja kapellimestari Jussi Jalas.
