Koordinaatit: 37°16′15″N, 76°42′25″W
Williamsburg on Yhdysvaltojen kaupunki Virginian osavaltion kaakkoisosassa Virginian niemimaalla. Sen naapureita ovat James Cityn ja Yorkin piirikunnat.
Williamsburg on tunnettu historiallisesta Colonial Williamsburgin alueesta, jossa on useita säilytettyjä vanhoja rakennuksia ja museoalue. Siellä sijaitsee myös Yhdysvaltojen toiseksi vanhin yliopisto, College of William & Mary. Alue on yhdessä Jamestownin ja Yorktownin kanssa suosittu matkailualue.
Alun perin nimellä Middle Plantation kulkenut linnoitus perustettiin 1632 James- ja York-jokien välille. 
Williamsburg perustettiin Virginian siirtomaa-alueen pääkaupungiksi 1699. Siirtomaa-alueen johtajat halusivat muuttaa pääkaupungin Jamestownista silloiseen Middle Plantationiin. Kaupunki nimettiin Williamsburgiksi silloisen Englannin kuninkaan Vilhelm III Oranialaisen mukaan. 1 
Williamsburg oli eräs ensimmäisistä Amerikan suunnitelmallisesti rakennetuista kaupungeista. Se kasvoi nopeasti Virginian politiikan, uskonnon, talouselämän ja sosiaalisen elämän keskukseksi. Kaupungin yliopisto, College of William and Mary, koulutti useita ajan poliittisia johtajia, kuten Thomas Jeffersonin, James Monroen ja John Tylerin. Kaupunkiin perustettiin myös Amerikan ensimmäinen mielisairaala 1773. Vuonna 1781 kenraali George Washington kokosi armeijansa Williamsburgissa hyökätäkseen läheiseen Yorktowniin Yhdysvaltojen itsenäisyyssodassa. 1 
Vuonna 1780 Virginian pääkaupunki muutti Richmondiin ja Williamsburg taantui hiljaiseksi yliopisto- ja maaseutukaupungiksi. Toisaalta pääkaupunkistatuksen menetys saattoi aiheuttaa useiden 1700-luvun historiallisten rakennusten säilymisen nykypäiviin saakka. 1 
Kaupungin historiallisten rakennusten restaurointi alkoi 1926, jolloin Bruton Parish -kirkon rehtori ja pastori W. A. R. Goodwin esitteli asian John D. Rockefeller, Jr.:lle. Rockefeller rahoitti ja johti suurta restaurointiohjelmaa, jonka tulokset ovat nähtävissä kaupungin historiallisessa osassa. Franklin D. Roosevelt kommentoi vieraillessaan the Duke of Cloucester -kadulla sitä "Amerikan historiallisimmaksi kaduksi". 1 
