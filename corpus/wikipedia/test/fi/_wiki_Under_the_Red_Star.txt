Under the Red Star on vuonna 2011 valmistunut kanadalainen draamadokumentti, joka kertoo 1900-luvun alun kanadansuomalaisesta työväenliikkeestä. Sen on ohjannut suomalaiset sukujuuret omaava Kelly Saxberg. 2  Hänen tekemänsä käsikirjoitus perustuu professori Varpu Lindströmin suomalaissiirtolaisia koskevaan tutkimustyöhön. 3  Elokuvan pääosissa ovat suomalaiset näyttelijät Elena Leeve ja Jussi Nikkilä sekä Suomessa syntynyt kanadalainen harrastajanäyttelijä Rauli Pohjolainen. 1  4 
Under the Red Star seuraa kanadansuomalaisten työväenliikkeen historiaa vuosina 1910–1937. Se käsittelee erityisesti suomalaissiirtolaisten radikalisoitumista, jolla oli merkittävä vaikutus myös koko Kanadan työväenliikkeen synnyssä. 3  Elokuvan keskeiset henkilöhahmot ovat kertojana toimiva sanomalehtimies Aku Päiviö, agitaattori Sanna Kannasto sekä ammattiyhdistysaktiivi Tom Hill. Tapahtumien keskiössä on Ontarion provinssissa sijaitsevan Port Arthurin  kaupungin suomalaissiirtolaisten kokoontumispaikka Finnish Labour Temple. Näyteltyjen kohtauksien lisäksi elokuva sisältää vanhoja arkistofilmejä sekä valokuvia. 5  Thunder Bayssä kuvattu Under the Red Star on yksi kaikkien aikojen suurimpia  Northwestern Ontarion alueella tehtyjä elokuvatuotantoja. Ontarion kulttuuriviranomaisten lisäksi sitä tuki myös Turussa toimiva Siirtolaisuusinstituutti. 1  Varpu Lindströmin ohella elokuvaan liittyvää tutkimustyötä teki kanadalainen professori Michel S. Beaulieu.
Under the Red Starin ensi-ilta oli syyskuussa 2011 Thunder Bayn Bay Street Film Festival -tapahtumassa. 1  Elokuussa 2012 sitä esitettiin Suomessa neljällä eri paikkakunnalla. 5  Elokuva on julkaistu myös DVD-muodossa.
Elokuva koostuu viidestä jaksosta, joista ensimmäinen kertoo suomalaissiirtolaisten saapumisesta Ontarion Port Arthuriin sekä heidän yhteisönsä synnystä ja Labour Templen työväentalon rakentamisesta. Toisessa jaksossa seurataan kanadansuomalaisen työväenliikkeen radikalisoitumista muun muassa IWW-ammattiliiton kautta, sekä Suomen sisällissodan jälkeen Kanadaan muuttaneiden punapakolaisten saapumista. Kolmas käsittelee 1930-luvun lamaa, jolloin kanadansuomalaisia houkuteltiin siirtolaisiksi Neuvosto-Karjalaan. Lisäksi kerrotaan kanadansuomalaisten ammattiyhdistysmiesten Viljo Rosvallin ja Janne Votilaisen murhasta. Neljäs osa käsittelee Espanjan sisällissotaan lähteneiden kanadansuomalaisten vapaaehtoisten liittymistä Kansainvälisten prikaatien alaiseen Mackenzie-Papineau-pataljoonaan. Viimeisessä jaksossa kuvataan toisen maailmansodan lähestymistä ja kanadansuomalaisen radikalismin hiipumista sotavuosien myötä. 6 
