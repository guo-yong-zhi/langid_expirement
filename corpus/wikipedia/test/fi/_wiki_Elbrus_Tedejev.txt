Elbrus Tedejev  on ukrainalainen entinen vapaapainija, olympiavoittaja ja  maailman- sekä euroopanmestari. Kansallisuudeltaan hän on osseetti.
Pohjois-Ossetiassa syntynyt ja kasvanut Tedejev aloitti painiuransa Vladikavkazissa. Vuonna 1993 hän muutti Kiovaan Boris Savlohovin valmennukseen ja siirtyi edustamaan kansainvälisellä tasolla Ukrainaa. Boris Savlohovin kuoltua äkillisesti tämän veli Ruslan jatkoi Tedejevin valmentamista. 1994 Tedejev voitti juniorien EM-kultaa 62 kilogramman painoluokassa.
Ensimmäisissä aikuisten arvokisoissaan 1994 MM-kisoissa Tedejev oli seitsemäs. Seuraavana vuonna jäätyään kevään EM-kisoissa kuudenneksi hän voitti kultamitalin Atlantan MM-kisoissa. Seuraavana vuonna Atlantan olympialaisissa hän sijoittui pronssille oltuaan keväällä EM-nelonen. 1997 hän saavutti EM-hopeaa ja 1998 -pronssia kunnes vuonna 1999 voitti kultamitalin sekä Minskin EM-kisoista että Ankaran MM-kisoista. 
Vuonna 2000 Tedejev jätti EM-kisat väliin ja keskittyi Sydneyn olympialaisiin, missä hänen taipaleensa katkesi kuitenkin murskatappioon lopulta olympiavoittoon yltänyttä Venäjän Murad Umahanovia vastaan. Huono menestys jatkui seuraavana keväänä EM-kisoissa kun Tedejev hävisi jälleen heti toisessa ottelussaan. Samana syksynä hän kuitenkin ylsi MM-pronssille seuraavana vuonna voitti uransa kolmannen maailmanmestaruuden uudessa 66 kilogramman painoluokassa Teheranin MM-kisoissa. EM-kilpailuista hän saavutti hopeaa sekä vuosina 2003 että 2004.
2004 Ateenan olympialaisissa Tedejevin ura sai kirkkaimman kruunun kun  hän 30 vuoden iässä lopulta ylsi olympiakultaan saavutettuaan ratkaisevissa otteluissa voitot Kazakstanin Leonid Spiridonovista ja USA:n Jamill Kellystä. Ateenan kisat jäivät hänen viimeisiksi arvokilpailuikseen.
