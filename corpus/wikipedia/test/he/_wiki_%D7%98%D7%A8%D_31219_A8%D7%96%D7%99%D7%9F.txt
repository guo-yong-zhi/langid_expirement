טרטרזין  הוא צבע מאכל סינתטי בגוון צהוב לימון השייך למשפחת צבעי האזו . החומר מסיס במים ושיא הבליעה  באורך גל של 427nm. כתוסף מזון הוא מסומן כמספר E:   E-102.
מוסף בדרך כלל במאפים, מרקים, אטריות, ממתקים ומשקאות קלים.
טרטרזין מעורר תגובות אלרגיות יותר מכל צבע אזו אחר ובפרט אצל חולי אסתמה ואנשים הרגישים לאספירין. כ-0.12% מהאוכלוסייה אלרגיים לחומר. מחקרים מצאו קשר אפשרי בין צריכת טרטזין להפרעות קשב, ריכוז והיפראקטיביות וכן לסרטן המעי הגס 1 .
בשנת 2007 פורסם דו"ח של סוכנות המזון הבריטית בו נראה כי שילוב של כמה צבעי אזו ובהם טרטרזין עם סודיום בנזואט קשור להיפראקטיביות אצל ילדים, אך מחקרים רבים אחרים לא מצאו קשר זה. בעקבות הדו"ח הללו נאסר על הוספת הצבע למזון בנורווגיה בשנת 2008, אך לאחר מכן בוטל האיסור. בבריטניה הומלץ באותה השנה שתאגידים יחדלו באופן וולונטרי והדרגתי מהשימוש בחומר, ובארצות הברית נבחנת האפשרות של הוצאת החומר מכלל שימוש.
בישראל יש חובה לציין את דבר הימצאותו של התוסף במזון ובמשקה ובמוצרי קוסמטיקה.
חלופות טבעיות לטרטרזין כוללות את החומרים בטא-קרוטן ואנאטו .
