יעקב הדס-הנדלסמן  הוא דיפלומט ישראלי המכהן כשגריר ישראל בהונגריה. כיהן בעבר כשגריר ישראל בגרמניה, בירדן ובאיחוד האירופי.
הדס-הנדלסמן נולד בתל אביב. למד בתיכון הדתי צייטלין במגמת מזרחנות. לאחר שחרורו משרות של שמונה שנים בצה"ל ב-1983, הצטרף למשרד החוץ. הוא מילא תפקידים דיפלומטיים שונים בממלכה המאוחדת, אוסטריה וטורקיה. הוא היה גם ראש הנציגות הכלכלית בדוחה, בירת קטר, ובין השנים 2003–2006 היה השגריר הישראלי בירדן. לאחר מכן שב לישראל ומונה לסגן המנהל הכללי, ראש אגף המזרח התיכון ותהליך השלום. 
באוגוסט 2011 מונה לשגריר ישראל באיחוד האירופי ולנאט"ו בבריסל 1 .
בינואר 2012 החליטה הממשלה למנותו לשגריר בגרמניה, וב-9 במרץ 2012 נכנס לתפקידו. בסוף אוגוסט 2017 סיים את כהונתו כשגריר והוחלף בתפקיד על ידי ג'רמי יששכרוף. בינואר 2018 מונה לשגריר המיוחד לקיימות ולשינוי אקלים. בשלהי 2019 מונה לשגריר ישראל בהונגריה במקום יוסי עמרני.
הדס-הנדלסמן בוגר תואר ראשון ביחסים בינלאומיים ולימודי המזרח התיכון מאוניברסיטת תל אביב ותואר שני בלימודי המזרח התיכון מהאוניברסיטה העברית בירושלים. בוגר תוכנית ״עמיתי רוטשילד״.
יעקב הדס-הנדלסמן נשוי ואב לשלושה בנים.
