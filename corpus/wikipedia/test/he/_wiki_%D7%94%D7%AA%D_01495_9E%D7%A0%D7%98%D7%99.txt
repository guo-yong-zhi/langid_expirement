טיילר קלמנטי  היה סטודנט אמריקאי בן 18, תלמיד שנה א' באוניברסיטת רטגרס שבניו ג'רזי, ארצות הברית שהתאבד בקפיצה מגשר ג'ורג' וושינגטון ב-22 בספטמבר 2010, לאחר ששותפו לחדר ותלמידה נוספת צפו בשידור סטרימינג שלו ללא ידיעתו ובו נראה קלמנטי, שהיה הומוסקסואל בארון, 2  מקיים יחסי מין עם גבר בחדרו שבמעונות הסטודנטים. לאחר שניסו השניים לעשות כן פעם נוספת ופרסמו בקרב מכריהם לינק לשידור סטרימינג משולב בצ'אט, איתר קלמנטי את המצלמה הנסתרת והתוודע לפרסום הסרטון, ובבוקר למחרת התאבד. 3  4  נגד המעורבים הוגש כתב אישום בגין חדירה לפרטיות, והתביעה הודיעה כי שקלה להאשימם גם בביצוע פשע שנאה, במקרה שיוכח כי מעשיהם נועדו לבזות אותו על רקע נטייתו המינית. 2 
פרשת ההתאבדות סוקרה בהרחבה בכלי התקשורת בארצות הברית ועוררה דיון ער בדבר בריונות על רקע נטייה מינית בקרב בני נוער, בדבר בריונות אינטרנט וכן אודות אאוטינג והשלכותיו. הטרגדיה הביאה, יחד עם פרשות דומות שהתרחשו תוך זמן קצר, לתגובות נרחבות של פוליטיקאים וידוענים, ליוזמות חקיקה, ולהשקתו של קמפיין תמיכה נרחב לבני נוער להט"בים בו לקחו חלק ידוענים רבים, כמו גם הילרי קלינטון וברק אובמה. המקרה הפך למקרה מייצג של תופעת ההתאבדויות בקרב בני-נוער להט"בים בעקבות בריונות והטרדה על רקע נטייה מינית. 5  6 
טיילר קלמנטי נולד בכפר רידג'ווד במחוז ברגן שבמדינת ניו ג'רזי, ארצות הברית. הוא למד בבית-ספר מקומי והיה כנר מחונן והנגן הראשי בתזמורת ברגן ובתזמורת רידג'ווד. 7  בשנת 2010 החל את לימודיו באוניברסיטת רטגרס, הגדולה ביותר בניו ג'רזי.
במהלך שנת הלימודים התלונן בפני הממונה על המגורים המשותפים באוניברסיטה 8  ובפני שני גורמים רשמיים נוספים של המוסד ששותפו לחדר, דארון רייבי , מרגל אחר חיי המין שלו ואף צילם אותו במצלמת אינטרנט ושידר את הצילומים ברשת בסטרימינג. במעשיו של רייבי הייתה מעורבת סטודנטית נוספת בשם מולי ויי , ופעולות השידור והצפייה נעשו מהחדר שלה במעונות.
קלמנטי כתב על תלונותיו באתר האינטרנט "Just Us Boys"  9  ובאתר Yahoo! , ותיאר את הגשת התלונות בערוצים הרשמיים של האוניברסיטה. בהודעות שכתב באתרים טען קלמנטי שהוא אינו מעוניין להמשיך ולהתגורר עם רייבי. טיילר טען שפנה לממונה על המגורים המשותפים באוניברסיטה וביקש לעבור חדר לאחר שגילה על הפרת פרטיותו לראשונה. קלמנטי כתב 15 שעות בטרם התאבד כי "נראה שהממונה על המגורים לקח את התלונה ברצינות", וציין שהתלונן גם בפני שני עובדי האוניברסיטה "בדרגות הגבוהות". 3 
באותו ערב, שב קלמנטי וביקש משותפו שיותיר אותו לבד. בתגובה, פרסם השותף בטוויטר שלו הודעה הקוראת לחבריו להצטרף אליו לצפייה בשידור דרך הווידאו-צ'אט "iChat" כי "כן, זה קורה שוב!". 2 
ב-22 בספטמבר בשעה 8:42 כתב קלמנטי בדף הפייסבוק שלו "קופץ מגשר GW. מצטער" 10  וקפץ אל מותו מגשר ג'ורג' וושינגטון. הארנק שלו נמצא על מדרכה בסמוך לגשר לאחר שעדי ראייה דיווחו שראו אדם קופץ מהגשר. שבוע לאחר מכן, ב-29 בספטמבר, מצאה המשטרה גופה בנהר הדסון מצפון לגשר. הגופה זוהתה יום לאחר מכן כגופתו של קלמנטי. 11 
באותו חודש ספטמבר אירעו בארצות הברית ארבעה מקרי התאבדות על רקע זהה של בני נוער נוספים: בילי לוקאס בן ה-15, אשר בראון בן ה-13, ריימונס צ'ייס בן ה-19 וסת' וולש בן ה-13. כל הארבעה התאבדו לאחר שחוו בריונות והטרדה על רקע נטייתם המינית מצד חבריהם לבית הספר. 12  13  בשנים קודמות נודעו גם פרשות ההתאבדות של אריק מוהט בן ה-17, וקארל ג'וזף ווקר-הובר בן ה-11. 10 
מולי ויי הסגירה עצמה למשטרה ב-27 בספטמבר ושוחררה באותו היום ולאחר שחתמה על כתב התחייבות שלא לעזוב את ניו ג'רזי. דארון רייבי הסגיר עצמו יום לאחר מכן ושוחרר בערבות של 25,000 דולר. 14  מעשיהם של השניים היוו עבירה על קוד ההתנהגות של אוניברסיטת רטגרס, דבר שעלול להוביל להרחקה מהלימודים. 15  בהמשך פרשו השניים מהאוניברסיטה ביוזמתם. 16 
ב-28 בספטמבר 2010 הודיע התובע של מחוז מידלסקס שדארון רייבי ומולי ויי הואשמו בשידור יחסי מין ברשת האינטרנט ללא הסכמת המצולם ובחדירה לפרטיות שהתרחשו ב-19 בספטמבר. רייבי הואשם גם במקרה שבוצע ב-21 בספטמבר. 14  במדינת ניו ג'רזי איסוף או צפייה בתמונות או וידאו המציגים עירום או תוכן מיני של אדם ללא הסכמתו, נחשבים לפשע מדרגה רביעית. שידור או העברה של תוכן כזה ללא ידיעת המצולם נחשבים לפשע מדרגה שלישית. הרשעה בפשע מדרגה שלישית יכולה להביא לעונש מאסר של עד חמש שנים. 14 
התובעים שקלו להוסיף לאישומים גם סעיף של ביצוע פשע שנאה במידה וייקבע כי מעשיהם נועדו לבזות אותו על רקע נטייתו המינית, מה שיכול להכפיל באופן פוטנציאלי את משך ריצוי עונש המאסר של השניים לעשר שנים. 17  18  2  ב-14 באוקטובר 2010 הודיע התובע בתיק, ברוס קפלן, כי הוא אינו סבור שיהיו מספיק הוכחות להאשים את השניים בביצוע פשע שנאה. 19 
ב-15 באוקטובר פרסמו עורכי דינה של ויי הצהרה הטוענת לחזקת החפות מפשע בעניינה. 15  התובע הפדרלי של ניו ג'רזי לשעבר, הנרי קלינגמן, אמר בנושא: "אין כל עדות לכך שגברת ויי עשתה משהו. אני סקרן באשר לסיבה שבגינה התובע מוצא אותה אחראית בכל צורה שהיא, שכן פשוט רייבי השתמש במחשב שלה". 19  ב-1 בנובמבר פורסם כי דארון רייבי ומולי ויי טוענים שלא שידרו באינטרנט את החומרים שהקליטו, ושחוץ מהם לא צפה בהם אף אחד. 20  על שידור הווידאו, עורך הדין של רייבי אמר: "דבר לא שוגר אל מחוץ לאותו מחשב יחיד, ומה שנראה בווידאו נצפה למשך שניות בודדות בלבד". בנוגע לתוכנו של הווידאו אמר עורך הדין של ויי: "אינני מודע לאף עדות בנוגע לתוכן מיני. החוק המגדיר תוכן מיני מתייחס לעירום וחלקים פרטיים, למיטב ידיעתי תכנים כאלה אינם נראים בווידאו. בנוסף אינני יודע על כל הקלטה, שכפול או שידור של הווידאו בכל דרך שהיא". 21 
ב-20 באפריל 2011 מצא חבר מושבעים במחוז מידלסקס את דארון רייבי אשם ב-15 סעיפים, לרבות איום להסתה , חדירה לפרטיות, הטרדת עד והעלמת ראיות. 22 
ב-6 במאי 2011 קיבל השופט עסקת טיעון במסגרתה הושמטו מכתב האישום נגד מולי ויי הסעיפים אודות חדירה לפרטיות. ההסכם הותנה בכך שוויי תעיד כנגד רייבי ותבצע תוכנית בת שלוש שנים הכוללת בין היתר עבודות שירות. 23 
"...אנו חייבים לסלק את המיתוס לפיו בריונות היא בסך הכל טקס מעבר נורמלי, וסתם עוד שלב בלתי-נמנע בתהליך ההתבגרות. היא לא.אנו נושאים במחויבות להבטיח שבתי-הספר שלנו בטוחים עבור כל ילדינו. וכל בני-הנוער שם בחוץ, אתם צריכים לדעת שבמידה ואתם בצרה ישנם מבוגרים אכפתיים שיכולים לעזור..."
היוזמה הבולטת ביותר בעקבות התאבדותו של קלמנטי היא זו של העיתונאי האמריקאי דן סבאג' אשר סיקר חלק ממקרי ההתאבדות והקים פרויקט באתר YouTube תחת השם "It Gets Better". במסגרת הפרויקט קרא סבאג' לידוענים, פוליטיקאים ואזרחים להעלות סרטונים המספרים על חוויותיהם האישיות בתור בני נוער בארון במטרה לעודד בני נוער להט"בים. 36  לפרויקט נרתמו בין היתר ברק אובמה, הילרי קלינטון, גלוריה אסטפן, ניל פאטריק האריס, קייטי פרי, שרה סילברמן, גרג גרונברג, קשה, אדם למברט, ג'ול, סיה פרלר, צ'סטר בנינגטון, סיארה, קאת'י גריפין, כוכבי הסדרה "משפחה מודרנית" ואפילו קרמיט הצפרדע. נוסף על ידוענים השתתפו בפרויקט כמה בישופים וצוות חברות כגון עובדי גוגל ועובדי פייסבוק, ורבים אחרים. הפרויקט זכה למיליוני צפיות. 36 
