אלי  גולדשמידט  הוא חבר הכנסת לשעבר מטעם מפלגת העבודה.
גדל בתל אביב. בצבא עבר קורס חובלים בחיל הים ובמילואים משרת כסרן בפרקליטות הצבאית. בעל תואר שני במשפטים מאוניברסיטת תל אביב, עורך דין במקצועו.
גולדשמידט היה חבר קיבוץ דגניה א' וכיום הוא תושב קיבוץ זיקים בדרום. מילא תפקידים בתק"מ : חבר מזכירות וחבר פורום פוליטי בתק"מ.
כיהן כחבר הכנסת בכנסות 13 - 15 . היה חבר ועדת החוקה וועדת הכספים, יושב-ראש ועדת הכנסת, יו"ר סיעת העבודה בכנסת ה-14 ויו"ר ועדת הכספים בכנסת ה-15. בכנסת ה-13 היה חבר הוועדה לבחירת שופטים. התפטר מהכנסת לאחר הבחירות לראשות הממשלה ב-2001, לאחר שמאס בפוליטיקה לדבריו, כשראה שאנשי מפלגתו לא מתאמצים לעזור בבחירות.
לאחר פרישתו מהחיים הפוליטיים, הגיש את תוכנית הבוקר של הזכיינית "רשת" בערוץ 2, "רשת על הבוקר", לצידה של עינב גלילי. בנוסף הגיש תוכנית ראיונות בערוץ 2 ובערוץ 33. במקביל לעיסוק התקשורתי, פנה לעסקים ומונה לסמנכ"ל התקשורת והרגולציה של החברה לישראל שבשליטת עידן עופר.
גולדשמידט נשוי ואב לשלוש בנות.
