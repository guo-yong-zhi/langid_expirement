"הכל זה לטובה" הוא סינגל שהוקלט על ידי הזמרת-יוצרת הישראלית דנה אינטרנשיונל, מתוך אלבום האולפן השמיני שלה, הכל זה לטובה. 1  2  השיר יצא לאור ב-22 במרץ 2007, כסינגל הראשון והפותח מתוך האלבום וכשיר הנושא שלו, על ידי חברת התקליטים הד ארצי. 2 
השיר זכה להצלחה והגיע בשיאו למקום השמיני במצעד של רשת ג'. 3 
השיר נכתב על ידי אילן שפלר והולחן על ידי זיו גולנד. 4  עבור האלבום, הוקלטו שתי גרסאות שונות של השיר: הראשונה היא גרסה שקטה, בעוד השנייה היא גרסה קצבית. 5  בנוסף לכך, הגרסה השקטה של השיר הוקלטה מחדש על ידי אינטרנשיונל בשפה האנגלית ויצאה בשם, "Anything You Want". 6 
הפרויקט עצמו זכה להצלחה מסחרית גדולה והגיע בשלושה ימים למעמד אלבום זהב, לאחר שנמכרו ממנו למעלה מ-20,000 עותקים. 7 
כלפי השיר הופנו שבחים וביקורות חיוביות מטעם מבקרי המוזיקה. באתר סקיצה פלוס נכתב: "דנה אינטרנשיונל היא ללא ספק זמרת מוכשרת, שמביאה איתה הרבה עוצמה ואנרגיות טובות ומצליחה להפתיע עכשיו עם שיר מושלם, שיחזיר אותה הישר לפסגה". 2 
באתר האינטרנט Nrg נכתב עליו כי: "מדובר ברצועה כיפית שתשרוף הרבה רחבות בקיץ הקרוב. את המדור זה לגמרי מספק". 2 
לשיר תוכנן וידאו קליפ בבימויו של ליאור מולכו. 2  זמן קצר לאחר תחילת הצילומים נתגלעו חילוקי דעות מקצועיים בין דנה למולכו, ובמרץ 2007 פורסם ב"ידיעות אחרונות" שבשל כך העבודה הופסקה לעת עתה 2 . לבסוף, העבודה על הקליפ נגנזה לחלוטין, ודנה החלה לעבוד עם הבמאית גילי בוראקס על צילומי הווידאו קליפ של הסינגל הבא, "Love Boy". 2  כחלופה לווידאו קליפ הגנוז של "הכל זה לטובה", שודרה בערוץ 24 הופעת האורח של דנה עם השיר בתחרות "רוקדים עם כוכבים". 2 
לאחר צאת הסינגל "Love Boy", ראיין אסי עזר את הזמרת לתוכניתו של גיא פינס בערוץ 3. לקראת סוף הראיון, בעודה מביטה ישירות למצלמה, תקפה דנה את מולכו תוך כדי שהיא מתייחסת אליו בלשון נקבה ומשתמשת בסלנג להט"בי, לאחר שגילתה שזה מדבר עליה מאחורי הגב: ”מר במאי, אני שומעת מכל מקום שאת מרכלת... חמודה, אם את רוצה שאני אגיד לאנשים למה לא הסתדר בינינו הקליפ אני אומר בפה מלא מה דעתי, אז לא כדאי להסתכסך, ולא מדברים מאחורי הגב, כי ציפור עם ציפור נפגשת”. 8  לאחר שידור הכתבה, הווידאו של המונולוג, שזכה לכינוי "מר במאי", הפך לוויראלי, 9  10  11  ואף נעשה לו רמיקס על ידי דודי שרון. 12 
