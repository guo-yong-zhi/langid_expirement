מזון אורגני הוא מזון המיוצר בחקלאות אורגנית, לפי התקנים שנקבעו לחקלאות זו במדינות השונות, המגבילים את סוגי החומרים שניתן להשתמש בהם בתהליכי ייצור המזון, להזנת בעלי חיים, לחיטוי, לדישון, להדברת מזיקים וכדומה. 
ההגבלות נועדו לצמצם שימוש בחומרים ושיטות המאפיינים חקלאות מתועשת מודרנית, כגון דשן סינתטי והנדסה גנטית. מזון אורגני משווק כמזון טבעי יותר ובריא יותר, 1  ויש המעדיפים אותו על תוצרת חקלאית רגילה, אולם ההנחה שצריכת מזון אורגני מועילה לבריאות או מונעת מחלות אינה נתמכת בראיות מדעיות או רפואיות.
בישראל מוסדרת חקלאות אורגנית בחוק להסדרת תוצרת אורגנית, התשס"ה-2005 2  ובתקנות שהותקנו מכוחו. 3 
על מנת להבטיח לצרכן כי מזון המסומן כאורגני הוא אכן כזה, קיימות ברחבי העולם חברות פיקוח שמטביעות חותמת על מוצרי המזון עליו הן מפקחות.
בישראל פועלות שלוש חברות פיקוח המוסמכות על ידי משרד החקלאות: אגריאור בע"מ ), סְקאל-ישראל  והמכון לבקרה ואיכות .
המותג "טוב השדה" איננו מהווה אסמכתה לפיקוח אורגני אלא מצביע על חברות בארגון לחקלאות ביולוגית אורגנית בישראל, שהוא ארגון של יצרנים.
ב־2014 נעשה מחקר שמצא שהסתברות להימצאות חומרי הדברה בגידולים רגילים גדולה ב־400% מאשר בגידולים אורגניים. 4 
בניתוח־על של 55 מחקרים שונים מצאו חוקרים בריטים כי מוצרים אורגניים אינם מכילים רמות גבוהות יותר של רכיבי מזון המועילים לבריאות, כמו ויטמין סי, סידן ומגנזיום, בהשוואה לתוצרת לא אורגנית. במחקר זה לא השוו את רמות הרעלים. 5 
בבדיקת רעלים מעבדתית שנעשתה בתוצרים אורגניים ביוזמת עיתון "הארץ", ב־2007, נמצא שב־15% מהם נמצאו שאריות חומרי הדברה, כולל חומרים שאסורים אפילו בגידולים רגילים. 6 
בבדיקה מעבדתית ביוזמת "ידיעות אחרונות" ב־2006 נשלחו 10 כבדי עופות אורגניים של החברות "אדמה" ו"הרדוף" לבדיקה. נמצא שרמת הארסן שבהם הייתה גבוהה יותר מן הרמה המצויה בכבדי עופות שאינם אורגניים. 7 
בדיקות מעבדה מטעם משרד החקלאות מצאו בתוצרת האורגנית חריגה של שאריות חומרי הדברה ב־3.6% מהדגימות בשנת 2011, ב־8.6% בשנת 2010 וב־24% מהדגימות בשנת 2009. 8  פרסום נוסף של משרד החקלאות מספר על חריגה בחומרים אסורים ב־3.8% מהמוצרים האורגנים בשנת 2013, וב־8.8% מהמוצרים האורגנים בשנת 2014. 9 
ב־2009 פרסמו חוקרים מבית הספר להיגיינה ולרפואה טרופית בלונדון סקירה של 162 מסמכים מדעיים שפורסמו בספרות המקצועית לאורך 50 שנים. לפי סקירה זו אין הבדל בריאותי בין מזון אורגני למזון לא-אורגני. 10 
בשנת 2012 פרסמו חוקרים מאוניברסיטת סטנפורד סקירה שיטתית של מאתיים וארבעים מחקרים מדעיים, לפיה אין יתרונות תזונתיים או בריאותיים באכילת מזון אורגני במקום מזון רגיל אך האורגני הכיל כמות פחותה ב־30% של חומרי הדברת חרקים ונתגלו בו פחות חיידקים שעמידים לאנטיביוטיקה מאשר במזון רגיל. 11  12 
אחת הטענות המרכזיות של המבקרים את צריכת המזון האורגני היא שכמות חומרי ההדברה המזיקים המגיעים לצרכן הם קטנים מכדי שיגרמו נזק כלשהו. כך למשל טוען משרד החקלאות הישראלי. 13 
אחד המתנגדים לשימוש במזון אורגני הוא הפרופ' הישראלי מוטי רביד, הפרשן הרפואי של "ידיעות אחרונות" ומנהל בית החולים מעייני הישועה לשעבר. הוא טוען שאין מחקר המוכיח כי המזון האורגני בריא יותר. כמו כן הוא סובר שהמזון האורגני יכול להיות פחות בריא מכיוון שהריסוס במזון הלא אורגני ממעט את החיידקים והמזיקים שבמזון. 14 
פרופ' ישראל ניר, מומחה לתזונה וחוקר בכיר בפקולטה לחקלאות של האוניברסיטה העברית, טוען אף הוא שאין הוכחה ליתרון בריאותי של המזון האורגני. הוא מוסיף כי השימוש הנרחב בדשן אורגני יכול לגרום ריבוי של חיידקי מעיים במזון. ד"ר רייאן ד' אנדרוז, ביולוג וחוקר מזון מאוניברסיטת ג'ונס הופקינס בארצות הברית טוען גם הוא כטענותיו של פרופ' ניר. 14 
עוד טענה כנגד צריכת מזון אורגני היא כי גידולים אורגניים משתמשים בשטח קרקע גדול יותר עבור גידול כמות פחותה של תוצרת, ועל כן גידולים אורגניים הם בזבזני שטח, הורסים יותר מערכות אקולוגיות, ועל כן אינם אקולוגיים. 15  16  17 
