ניר קלינגר  הוא כדורגלן עבר ומאמן כדורגל ישראלי. כיום משמש כמנהל המקצועי של מ.ס דימונה המשחקת בליגה א׳.
קלינגר שיחק בעמדות הקשר אחורי והבלם, ובשנות ה-90 שימש כקפטן מכבי תל אביב ונבחרת ישראל, במדיה ערך 83 הופעות.
קלינגר גדל במחלקת הנוער של מכבי חיפה ובתחילת הקריירה שיחק כחלוץ. קלינגר שיחק שש שנים בקבוצה הבוגרת של המועדון, עמה זכה בשתי אליפויות, ובעונת 1988/1989 זכה בתואר כדורגלן העונה בישראל. 2  בשנת 1990 עבר קלינגר לקבוצת מכבי תל אביב 3  ושיחק שם שמונה שנים. בשנת 2012 סיפר קלינגר שהסיבה שבגללה עזב את מכבי חיפה הייתה מותו של חברו לקבוצה אבי רן. 4 
במדי מכבי תל אביב זכה קלינגר בשלוש אליפויות ובשני גביעי מדינה. פעמיים ברציפות הוא בישל את השער שהכריע את גורל האליפות: בעונת 1994/1995 בישל את שערו של אלון ברומר בניצחון 1–0 מול הפועל באר שבע במחזור ה-30, ובעונת 1995/1996 בישל את שערו של אבי נמני בניצחון 1–0 מול בית"ר ירושלים במחזור ה-29. בעונת 1997/1998 פרש ממשחק פעיל עקב פציעה.
בנבחרת ישראל רשם קלינגר 83 הופעות, בהן כבש שני שערים, בין השנים 1987–1997, ואף שימש קפטן הנבחרת מאוגוסט 1992 ועד לפרישתו. קלינגר מדורג במקום השישי בטבלת שיאני ההופעות של הנבחרת בכל הזמנים, לצידו של מרדכי שפיגלר.
לאחר פרישתו ממשחק פעיל התמנה לתפקיד עוזר מאמן מכבי תל אביב למשך שנתיים, תחת אברהם גרנט, והיה שותף לזכייה בגביע הטוטו. בעונת 2000/2001 עבר לאמן את קבוצת בית"ר באר שבע מהליגה הלאומית עד שבעונת 2002/2003 עבר לאמן את קבוצת מכבי תל אביב וזכה עמה באליפות בעונתו הראשונה כמאמן ראשי בליגת העל, אחרי שבע שנים בהן לא זכתה הקבוצה בתואר זה. בעונה זו התגלעו מחלוקות בין כוכבי הקבוצה, אבי נמני וטל בנין לבין קלינגר, שהחליט להושיב את השניים על הספסל, ובתום העונה אף לשחררם מהקבוצה.
את עונת 2003/2004 סיימה מכבי תל אביב במקום השני אשר הוביל באותה עונה לשלב המוקדמות בליגת האלופות. הקבוצה, תחת הדרכתו של קלינגר העפילה בעונה שלאחר מכן למפעל, והייתה לקבוצה הישראלית השנייה, אחרי מכבי חיפה, שמשתתפת בטורניר זה. באותה עונה  זכתה הקבוצה בגביע המדינה.
בעונת 2005/2006 ביצעה מכבי תל אביב בהדרכתו של קלינגר רכש משמעותי. לקבוצה הוחזר אבי נמני, והוחתמו בה בין היתר אייל ברקוביץ' וג'ובאני רוסו. הקבוצה מכרה לקראת העונה כ-10,000 מנויים, ונחשבה להבטחה גדולה. התקשורת כינתה את הקבוצה "גלאקטיקוס" . עונה זו נסתיימה בכישלון, ועוד במהלכה, ב-5 בדצמבר 2005 הודיע קלינגר לבעלים לוני הרציקוביץ' על התפטרותו.
ב-24 במאי 2006 חתם לשנתיים בקבוצה הקפריסאית אנוסיס נאון פראלימני כמחליפו של המאמן הקודם, אלי גוטמן. קלינגר פוטר מהקבוצה ב-17 בספטמבר 2007, וב-2 באוקטובר חתם בא.א.ק. לרנקה אותה אימן קצת יותר משנה עד התפטרותו ב-27 באוקטובר 2008, כשהקבוצה במקום האחרון עם 2 נקודות. ב-5 בנובמבר 2008 חתם בא.א.פ פאפוס שדורגה אז במקום ה-12 מתוך 14 בליגה והביא אותה בסיום העונה למקום התשיעי והמפתיע והציל אותה מירידה לליגת המשנה. ב-23 במאי 2009 חתם קלינגר בא.א.ל. לימסול. ב-28 בדצמבר 2009 פוטר מהקבוצה, כאשר באותה העת מוקמה הקבוצה במקום ה-6 בליגה, מרחק 9 נקודות ממוליכת הטבלה. קלינגר אף העלה את א.א.ל לימסול אל רבע גמר הגביע המקומי לאחר ניצחון על קבוצת אומוניה ניקוסיה, סגנית אלופת הליגה. יומיים לאחר פיטוריו, ב-30 בדצמבר 2009, חתם קלינגר בנאה סלמיס פמגוסטה הקפריסאית, שהייתה במקום האחרון בליגה.
במאי 2010 חזר קלינגר לישראל וחתם בהפועל באר שבע מליגת העל. את עונת 2011/2012 פתחה קבוצתו עם שישה הפסדים ברציפות, אך דווקא לאחר ניצחונה הראשון לעונה זו, בתחילת אוקטובר 2011, הודיע קלינגר על התפטרותו. ב-10 בינואר 2012 שב לאמן את אנוסיס נאון פראלימני, כשחתם עם המועדון על חוזה עד לסיום עונת 2011/2012. באפריל 2012 התפטר מתפקידו.
ב-23 במאי 2012 חתם קלינגר לעונה אחת כמאמן הפועל חיפה. תחת הדרכתו זכתה הקבוצה בגביע הטוטו, והיא סיימה את עונת 2012/2013 במקום התשיעי.
ב-19 במאי 2013 מונה קלינגר למאמן מועדון ספורט אשדוד. קלינגר שימש כמאמן הקבוצה במשך שנתיים, ובתום עונת 2014/2015 ירדה הקבוצה לליגה הלאומית לאחר שסיימה במקום האחרון בליגת העל, וקלינגר סיים את תפקידו במועדון.
ב-15 בנובמבר 2015 מונה למנהלה המקצועי של מכבי שעריים, 5  וחתם על חוזה לשלוש שנים במועדון. ב-22 בנובמבר 2016 מונה למאמנה הזמני של הקבוצה בעקבות פיטוריו של המאמן אלי מחפוד. בדצמבר 2016 התפטר מתפקידיו כמאמן וכמנהל מקצועי.
ב-12 בדצמבר 2016 מונה קלינגר למנהל המקצועי של הפועל חיפה. 6  ב-25 במרץ 2017 מונה למאמנה של הקבוצה בעקבות התפטרותו של המאמן דני גולן. בעונת 2017/2018 הוביל את הקבוצה לפלייאוף העליון, ובסופה זכה עם הקבוצה בגביע המדינה השני בקריירה שלו, לאחר ניצחון 3–1 על בית"ר ירושלים במשחק הגמר. בתחילת עונת 2018/2019 זכה עם הקבוצה בתואר אלוף האלופים לאחר ניצחון על האלופה הפועל באר שבע.
ב-25 באוקטובר 2018 התפטר קלינגר מתפקידו כמאמן הפועל חיפה, 7  וכעבור שלושה ימים מונה למאמן בית"ר ירושלים. 8  ב-14 במרץ 2019 חש קלינגר ברע בזמן אימון הקבוצה, ולאחר שאושפז בבית החולים התבצע צינתור בליבו, 9  ועוזרו ניסן יחזקאל החליפו למשך ארבעה משחקים. ב-27 באפריל 2019 חזר קלינגר לתפקידו בניצחון הקבוצה על עירוני קריית שמונה. בתום העונה סיימה הקבוצה במקום השביעי, והנהלת המועדון הודיעה לקלינגר על סיום תפקידו. 10 
ב-5 בנובמבר 2019 מונה קלינגר למאמן הפועל תל אביב. 11  בעונתו הראשונה הוביל אותה לפלייאוף העליון לראשונה מאז 2014, ולחצי גמר גביע המדינה.
ב-2 ביוני 2021, במהלך גמר גביע המדינה נגד מכבי תל אביב, הפנה ניר תנועה מגונה כלפי אוהדיה של האחרונה ונענש בכך על ידי ההתאחדות לכדורגל בעונש הרחקה של 6 משחקים בפועל. 12 
ב-19 בדצמבר 2021 פוטר מתפקידו כמאמן הקבוצה, לאחר רצף של שבעה משחקים ללא ניצחון והדחה מגביע המדינה. 13  ב-29 בדצמבר 2021 מונה למאמן מכבי פתח תקווה לעונה אחת. 14  ב-12 באפריל 2022 פוטר מתפקידו. 15 
ב-14 במאי מונה למאמן הפועל חיפה. 16  ב-23 באוקטובר 2022 פוטר מתפקידו כמאמן הקבוצה.ב-11 במאי 2023 מונה למנהלה המקצועי של מ.ס דימונה.
 = מאמן-שחקן ;   = מאמן זמני 
