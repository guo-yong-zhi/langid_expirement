מחזמר להיטים  הוא מחזמר או סרט קולנוע מוזיקלי שמשלב בתוכו בעיקר שירים פופולריים שכבר התפרסמו בעבר. בדרך כלל, יש מכנה משותף לכל השירים, כגון: נכתבו על ידי או עבור מוזיקאי או הרכב מוזיקלי או שהולחנו או בוצעו על ידם. השירים נקשרים ביחד לעלילה דרמטית. לעיתים קרובות - עלילה המתארת את סיפורו הביוגרפי של המוזיקאי/ההרכב, אם כי בחלק מהמקרים העלילה לא סובבת סביב דמות מפורסמת אמיתית כלל. למרות שמחזות זמר להיטים זכו להצלחה במשך שנים , את הגל האחרון של העלייה בפופולריות של סוגה זו הובילה ההצלחה של המחזמר ! Mamma Mia, הבנוי סביב המוזיקה של להקת אבבא השוודית.
המבקרים חלוקים בדעותיהם אודות מחזות זמר להיטים, כאשר הביקורת הנפוצה ביותר היא שיש בהם יותר מדי דגש על כמות השירים שניתן לשלב במחזמר. מחזות זמר להיטים מסוימים, כגון Lennon או Good Vibrations, זכו לביקורות שליליות והפכו לכישלונות קופתיים. לעומת זאת, הפקות אחרות, כמו Jersey Boys או All Shook Up, זכו הן לביקורות משבחות, והפכו לפופולריים בקרב מעריצים ומבקרים כאחד.
