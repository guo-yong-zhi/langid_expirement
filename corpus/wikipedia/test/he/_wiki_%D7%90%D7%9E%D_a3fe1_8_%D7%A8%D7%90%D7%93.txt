אמבר אוגוסטה ראד  היא פוליטיקאית בריטית חברת המפלגה השמרנית. כיהנה כשרת העבודה והפנסיה, מזכירת הפנים וכשרה לענייני נשים ושוויון הזדמנויות בקבינט ממשלת בריטניה, וכן כנציגת מחוז הייסטינגס וריי בפרלמנט של בריטניה.
ראד נולדה בלונדון. היא בעלת תואר ראשון בהיסטוריה מאוניברסיטת אדינבורו. לאחר לימודיה עבדה בבנק ההשקעות ג'יי. פי. מורגן, שימשה אנליסטית בקרן הון סיכון והקימה משרד בתחום משאבי אנוש.
ב-2005 התמודדה ללא הצלחה בבחירות לנציגות מחוז ליברפול גרסטון בפרלמנט הבריטי. בבחירות הכלליות ב-2010 נבחרה לנציגת מחוז הייסטינגס וריי בפרלמנט. בבחירות ב-2015 נבחרה לתקופת כהונה נוספת בתפקיד. בבחירות ב-2017 שמרה על מושבה לאחר שניצחה ברוב של 0.7%.
בשנים 2010 עד 2012 כיהנה כחברה בוועדת האנרגיה, מזון וענייני הכפר, שימשה עוזרת לשר האוצר ג'ורג' אוסבורן, ב-2013 מונתה לעוזרת מצליף הסיעה וביולי 2014 מונתה לסגנית שר במשרד לענייני אנרגיה ושינוי אקלים. במאי 2015 מונתה לשרה לענייני אנרגיה ושינוי אקלים וחברה בקבינט ממשלת בריטניה. ביולי 2016 מונתה לשרת הפנים בקבינט של תרזה מיי. בינואר 2018 מונתה בנוסף לשרה לענייני נשים ושוויון הזדמנויות. ב-29 באפריל 2018 התפטרה מהקבינט על רקע שערוריית התנהלות משרד הפנים מול מהגרים מהקריביים כלפיהם איים בגירוש , ולאחר שנחשף כי קבעה יעד להעלאת שיעור המגורשים בניגוד להכחשותיה. בנובמבר 2018 מונתה לשרת העבודה והפנסיה בקבינט. באוקטובר 2019 פרשה מתפקידה על רקע מדיניותו של ראש הממשלה בוריס ג'ונסון בנושא הברקזיט. היא לא התמודדה בבחירות לפרלמנט שנערכו בדצמבר 2019.
ראד גרושה ואם לשניים. היא הייתה נשואה בשנים 1990 ל-1995 למבקר המסעדות אדריאן גיל. היא מתגוררת בהייסטינגס.
