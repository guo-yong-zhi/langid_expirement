אריה ספוזניק  הוא פרופסור חבר במסלול ללימודי מדינת ישראל באוניברסיטת בן-גוריון בנגב וחבר סגל במכון בן-גוריון לחקר ישראל והציונות. מכהן החל מיוני 2021 כנשיא האגודה ללימודי ישראל.
ספוזניק נולד בעיר אוקלנד שבארצות הברית וגדל בחיפה. אמו, פראנסי לבית סמית'  הייתה עובדת סוציאלית, ואביו אירווינג ספוזניק  היה פרופסור לספרות. אריה ספוזניק הוא בעל תואר דוקטור בהיסטוריה ובלימודי יהדות מאוניברסיטת ניו יורק . לאחר סיום הדוקטורט הצטרף כחבר סגל למחלקה לתרבות עברית באוניברסיטת אריזונה ובשנת 2009 הצטרף לסגל המחלקה לשפות ותרבות המזרח הקרוב באוניברסיטת קליפורניה בלוס אנג'לס, שם עמד בראש המרכז ללימודי ישראל. בשנת 2013 שב לישראל והצטרף לסגל מכון בן-גוריון לחקר ישראל והציונות במסלול ללימודי מדינת ישראל. בשנת 2019 התמנה לסגן נשיא האגודה ללימודי ישראל וביוני 2021 מונה לנשיא האגודה לתקופה של שנתיים.
מחקריו של פרופ' ספוזניק מתמקדים בהיסטוריה של הציונות ושל מדינת ישראל וכן בתפיסות שונות של לאומיות וחילוניות יהודית.
כיהן כפרופסור אורח באוניברסיטה עברית בירושלים, אוניברסיטת פלורידה ואוניברסיטת ויסקונסין.
ספוזניק מתגורר עם אשתו שרה גוצטי-ספוזניק  ובנותיו הלל, נטע ועינה ביישוב מדרשת בן-גוריון. הוא נגן סקסופון חובב המנגן בעיקר מוזיקת ג'אז.
