אגוסטין חאבייר דלגאדו צ'אלה  הוא כדורגלן עבר אקוודורי ששיחק בעמדת החלוץ.
דלגאדו שיחק לאורך הקריירה בליגות הבכירות באקוודור, שם זכה בשלוש אליפויות במדי שלוש קבוצות שונות וכן זכה להניף את גביע ליברטדורס, במקסיקו שם זכה באליפות עם אוניברסידד נסיונל ואף קטף פעם אחת את תואר מלך השערים, ובאנגליה שם שיחק במדי סאות'המפטון. דלגאדו מוביל את טבלת מלך השערים בכל הזמנים של נבחרת אקוודור, עם 31 שערים ב-71 הופעות בינלאומיות. הוא ייצג את הנבחרת, בין היתר, בארבעה טורנירי קופה אמריקה ובשני טורנירי מונדיאל.
דלגאדו החל את קריירת המשחק שלו בקבוצת הנוער של אספולי ב-1988. הוא החל לשחק בקבוצה הבוגרת בליגת המשנה בעונת 1991, כשהיה בן 17 בלבד. דלגאדו הפגין כישרון רב שאף זיכה אותו בזימונים לנבחרות הצעירות בארצו, ועד מהרה עבר לאחת מהקבוצות הבכירות באקוודור, ברצלונה ספורטינג קלוב, אליה הצטרף לקראת עונת 1993. כבר בעונת הבכורה שלו בברצלונה הרשים דלגאדו עם 13 שערים, שהקנו לקבוצתו את המקום השני בתום העונה. עונה אחר כך סיימה הקבוצה במקום השלישי הסופי, ודלגאדו סיים את העונה עם מאזן דומה של 12 כיבושים.
לקראת עונת 1995 ובתום שתי עונות בברצלונה, עבר דלגאדו לקלוב דפורטיבו אל נסיונל. בעונתו השנייה בקבוצה, עונת 1996, זכה דלגאדו עם קבוצתו באליפות אקוודור, תוך שהוא מוביל את טבלת כובשי המועדון עם 19 שערים. לקראת עונת 1997, מיד לאחר הזכייה בתואר, חזר דלגאדו לברצלונה, שם המשיך את רצף ההצלחות עם זכייה שנייה ברציפות עבורו באליפות. דלגאדו כבש 12 שערי ליגה, והשלים כמות דו-ספרתית של שערי ליגה בכל אחת מחמש עונותיו בליגה הבכירה. גם בגביע ליברטדורס 1998 הרשים דלגאדו עם חמישה שערים בשמונה משחקים, כולל שערים חשובים בשלבי שמינית הגמר ורבע הגמר. הוא העפיל עם קבוצתו לחצי הגמר, אך בטרם שוחק שלב זה עבר דלגאדו לקרוס אסול מליגת העל המקסיקנית.
לאחר קדנציה קצרה שכללה שמונה הופעות ליגה בלבד, הצטרף דלגאדו לאלופה ולזוכה הטרייה בליגת האלופות של CONCACAF, נקקסה. בזכות הזכייה השתתף דלגאדו עם הקבוצה באליפות העולם לקבוצות כדורגל 2000, שם כבש בשלב הבתים מול סאות' מלבורן האוסטרלית בשלב הבתים. במשחק על המקום השלישי פגשה נקקסה את ריאל מדריד, והדהימה אותה עם ניצחון 4-3 בדו-קרב בעיטות עונשין. דלגאדו היה מדמויות המפתח במשחק, לאחר שכבש את השער שקבע את תוצאת המשחק, 1-1, בדקה ה-58, וכן כבש את הפנדל האחרון של קבוצתו בדו-קרב. בסך הכול לבש דלגאדו את מדי המועדון במשך כשנתיים וחצי, במהלכן זכה בתואר מלך השערים של טורניר וראנו 2000 עם 14 כיבושים. עונת 1999/2000  הייתה הפורייה בקריירה של דלגאדו, והוא סיים אותה עם 25 כיבושים ב-29 הופעות.
בסוף שנת 2001, במהלך חלון ההעברות בעונת 2001/2002 של הפרמייר ליג, היה דלגאדו לאקוודורי הראשון בליגה האנגלית כשחתם במדיה של סאות'המפטון תחת המאמן גורדון סטראכן. ההעברה, שהוערכה בכ-3.5 מיליון ליש"ט, נבעה בין היתר מיכולתו של דלגאדו במוקדמות מונדיאל 2002, שם כבש תשעה שערים במדי אקוודור. על אף הציפיות הגבוהות, דלגאדו לא הצליח להשתלב בליגה האנגלית. הוא התמודד עם פציעה טורדנית מאז הגעתו לקבוצה, ועד לתום העונה ערך הופעה אחת בלבד, כמחליף בהפסדה של סאות'המפטון 3-1 למנצ'סטר יונייטד בינואר 2002.
בקיץ שהגיע בתום העונה, שיחקה אקוודור בטורניר מונדיאל 2002, שהיה הראשון בתולדותיה. בעקבות היכולת הגבוהה של דלגאדו במדי הנבחרת, הופעל עליו לחץ רב לשחק בטורניר על אף הפציעה ממנה סבל, ודלגאדו השתכנע ועלה לשחק עם משככי כאבים חזקים. עם חזרתו לסאות'המפטון התברר כי עלתה חומרת הפציעה, והפכה לכרונית, מה שלמעשה חיסל את סיכוייו לתפוס את המקום בהרכב הקבוצה. הוא ערך שש הופעות ליגה בלבד במהלך העונה, מתוכן שתיים בהרכב. הראשונה שבהן הייתה מול ארסנל ב-23 בנובמבר 2002, ובה כבש דלגאדו את שער הליגה היחיד שלו בנדי סאות'המפטון, שער הניצחון במשחק שהסתיים ב-3-2. מעבר ליכולת הירודה והפציעות הטורדניות, הכעיס דלגאדו את סטראכן בכך שסירב ללמוד אנגלית ופגע עוד יותר בסיכויי השתלבותו. סטראכן, שהרגיש כי השחקן הוא נטל על המועדון, נשאל בראיון על תוכניותיו לעתיד בנוגע לדלגאדו, והשיב כי "יש לי דברים חשובים יותר לחשוב עליהם. במקרר מחכה לי יוגורט שתאריך תפוגתו היום, ואני חייב לאכול אותו. זו משימה חשובה יותר כרגע מאשר דלגאדו" 1 . במרץ 2004 שוחרר דלגאדו מהקבוצה לאחר כשנתיים בהן כבש שער ליגה אחד בלבד ב-11 הופעות.
לאחר התקופה הקשה בסאות'המפטן, חזר דלגאדו למולדתו אקוודור וחתם במדיה של סוסיאדד דפורטיבה אאוקס, שהובילה אז את הטבלה, בין היתר בזכות הופעותיהם של הבינלאומיים רנה היגיטה וגוסטבו פיגרואה. דלגאדו רשם חצי עונה מרשימה במדי הקבוצה, במדיה הפגין חזרה לכושרו מלפני המעבר לאירופה עם שבעה שערי ליגה ב-13 הופעות. באוגוסט 2004, במהלכו של טורניר האפרטורה בליגה המקסיקנית, הצטרף דלגאדו לאוניברסידד נסיונל. הוא הספיק לכבוש שער ליגה אחד בשבע הופעות, וסייע לקבוצתו לזכות באליפות מקסיקו החמישית בתולדותיה. הייתה זו זכייה ראשונה של דלגאדו באליפות מחוץ למולדתו.
לקראת עונת 2005 באקוודור, חזר דלגאדו לקדנציה שלישית בברצלונה. דלגאדו שיתף פעולה בחוד ההתקפה עם איוון קאביידס, ובנוסף לשחקנים בינלאומיים בכירים נוספים הרכיבה הקבוצה סגל מרשים שיועד להוביל את הליגה ולזכות באליפות. דלגאדו אכן פתח את העונה היטב, אך בהמשך נחלש כמו כל הקבוצה שסיימה את העונה בשיפולי הצמרת, במקום השישי בלבד. נשיא הקבוצה, איזידורו רומרו קארבו, האשים את דלגאדו בכך שלא השקיע מספיק על אף היותו בעל המשכורת הגבוהה בקבוצה. דיווחים נוספים על בילויים במועדוני לילה בהם נטל חלק דלגאדו יחד עם חבריו לקבוצה ולנבחרת, וולטר איובי ואדווין וייאפוארטה, הובילו לסיום דרכו של דלגאדו בקבוצה בתום עונה בלבד.
לקראת עונת 2006 הצטרף דלגאדו לקבוצת ליגה דה קיטו. עונת הבכורה של דלגאדו בקבוצה התנהלה היטב, כשהוא מפגין יכולת גבוהה וכובש 12 שערי ליגה ב-31 הופעות בדרך למקום השלישי בתום העונה, ואף מסייע לקבוצתו להפתיע ולהעפיל לרבע גמר גביע ליברטדורס, טורניר בו כבש חמישה שערים ב-11 הופעות וסיים בו, במשותף, כמלך השערים. המפנה השלילי חל ב-17 בדצמבר 2006, במחזור הנעילה של העונה. דלגאדו וקבוצתו אירחו למפגש טעון את ברצלונה, ובדקות הסיום התפתחה קטטה אלימה על כר הדשא, שהחלה בהתנגשות בין דלגאדו לבין שומרו, ויקטור מונטויה. דלגאדו תקף את מונטויה שלטענתו בעט בו בברכו הפצועה. התאחדות הכדורגל האקוודורית נקטה באמצעים חמורים כנגד המעורבים בקטטה, ומי שספג את העונש הכבד ביותר היה דלגאדו, שהורחק לשנה מהמגרשים.
בינואר 2007, כחודש לאחר המקרה, חתם דלגאדו בניו יורק רד בולס בניסיון להמשיך את קריירת המשחק ב-MLS. עם זאת, פיפ"א חסמה את המעבר בכך שהרחיבה את ההרחקה שנגזרה על דלגאדו להרחקה בינלאומית. ביולי 2007, לאחר ריצוי חצי שנת הרחקה, הומתק עונשו של דלגאדו שחזר לשחק בשורות ליגה דה קיטו. עד לתום העונה כבש דלגאדו שישה שערי ליגה בעשרים הופעות, וזכה עם קבוצתו באליפות אקוודור השלישית בקריירה שלו, עם שלוש קבוצות שונות. עונה אחר כך, בעונת 2008, זכה דלגאדו עם קבוצתו בגביע ליברטדורס, לאחר ניצחון בגמר הכפול על פלומיננסה הברזילאית. דלגאדו שותף רק כמחליף על ידי המאמן הארגנטינאי אדגרדו באוסה, וזכה לשמונה דקות משחק בניצחון הביתי 4-2. במשחק הגומלין, בו ניצחה ליגה דה קיטו בפנדלים, דלגאדו לא שותף.
במהלך עונת 2009 הצטרף דלגאדו לאמלק, במדיה רשם שמונה הופעות ליגה עד לתום העונה, אותה סיימה הקבוצה במקום השלישי בטבלה. דלגאדו לא כבש במדיה כלל. עונה אחר כך הצטרף לקלוב דפורטיבו ואייה דל צ'וטה מעיר הולדתו כשחקן ומנהל ספורטיבי. הוא סייע לקבוצה להעפילה כבר באותה העונה לליגת המשנה. בפברואר 2011, טרם פתיחת עונת 2011 בליגת המשנה, הודיע דלגאדו על פרישה ממשחק פעיל בגיל 37.
דלגאדו החל את דרכו בנבחרת אקוודור ב-17 באוגוסט 1994, בהפסד החוץ 2-0 לפרו במשחק ידידות.
עד לשלהי שנת 1996 ערך דלגאדו שלוש הופעות בלבד במדי הנבחרת, אך אז החל להשתלב באופן סדיר בהרכבה של אקוודור. ב-4 באוקטובר 1996 כבש את שעריו הראשונים במדי הנבחרת, כשהשלים צמד בניצחונה של אקוודור 2-1 על ג'מייקה במשחק ידידות. הוא היה שותף לניסיון הנבחרת להעפיל ממוקדמות מונדיאל 1998, ללא הצלחה.
דלגאדו זומן על ידי פרנסיסקו מטוראנה לסגל הנבחרת לקראת קופה אמריקה 1997. דלגאדו, שלא שותף בתיקו המאופס מול ארגנטינה במשחק הראשון, עלה בהרכב ושיחק מחצית אחת בניצחון 2-0 על פרגוואי, ושותף כמחליף לכעשר דקות בניצחון 2-1 על צ'ילה שהבטיח לאקוודור את המקום הראשון בבית. דלגאדו לא שותף בהפסדה של אקוודור בפנדלים למקסיקו ברבע הגמר.
לאחר כשנתיים ללא הופעה בינלאומית, חזר דלגאדו לסגל הנבחרת ואף זומן על ידי המאמן קרלוס סביליה לסגל הנבחרת לקראת קופה אמריקה 1999. דלגאדו פתח ושיחק מחצית אחת בהפסד 3-1 לארגנטינה במשחק הראשון. במשחק השני, בו נוצחה אקוודור 2-1 על ידי אורוגוואי, עלה דלגאדו מהספסל בדקה ה-65, ולא שותף בהפסד 2-1 לקולומביה שנעל טורניר עגום של אקוודור, ללא נקודות.
כחצי שנה לאחר טורניר הקופה, החלו מוקדמות מונדיאל 2002. אקוודור, תחת המאמן הרנן דריו גומס, הפגינה יכולת מרשימה וסיימה את הטורניר במקום השני בבית, תוך שהיא מקדימה את ברזיל. דלגאדו היה לכוכב הגדול של הנבחרת במוקדמות, כששותף ב-16 מתוך 18 משחקים והיה למלך השערים של הבית הדרום אמריקאי עם תשעה שערים . בזכות היכולת המרשימה, הבטיחה אקוודור העפלה ראשונה בתולדותיה לטורניר המונדיאל. בתווך, השתתפה הנבחרת של גומס בקופה אמריקה 2001. בניגוד לשני הטורנירים הקודמים, הפעם היה דלגאדו לשחקן הרכב קבוע ושיחק לאורך כל שלושת משחקיה של אקוודור בטורניר. אקוודור פתחה עם הפסדים של 4-1 לצ'ילה ו-1-0 לקולומביה, וגם ניצחון 4-0 על ונצואלה עם צמד של דלגאדו לא הספיקו לה על מנת לעלות שלב.
דלגאדו, הכוכב הגדול של טורניר המוקדמות, זומן לסגל של גומס לקראת מונדיאל 2002 בקוריאה הדרומית וביפן. על אף שהגיע בכשירות חלקית בלבד לטורניר, עלה דלגאדו בהרכב ושיחק לאורך כל שלושת משחקיה של אקוודור בטורניר. במשחק הראשון הפסידה אקוודור 2-0 לאיטליה. במשחק השני פגשה אקוודור את מקסיקו, וכבר בדקה החמישית כבש דלגאדו בנגיחה את שערה הראשון של אקוודור בתולדותיה בגביע העולם. בהמשך הפכה מקסיקו את התוצאה וניצחה 2-1. במשחק השלישי והאחרון גברה אקוודור 1-0 על קרואטיה, וסיימה את דרכה בטורניר.
הטורניר האחרון של גומס כמאמן הנבחרת היה קופה אמריקה 2004, אליו זומן דלגאדו. היה זה טורניר הקופה הרביעי והאחרון שלו בקריירה. במשחק הראשון מול ארגנטינה עלה דלגאדו מהספסל במחצית, ואף השווה בדקה ה-62 את התוצאה ל-1-1, אלא שעד לסיום ספגה אקוודור חמישה שערים נוספים והובסה 6-1. במשחק השני עלה דלגאדו בהרכב בהפסד 2-1 לאורוגוואי, ושמר על מקומו גם בהפסד 2-1 למקסיקו, בו כבש את השער המצמק של נבחרתו. אקוודור הודחה בתום שלב הבתים ללא נקודות.
לאחר טורניר הקופה החלש, הוחלף גומס בלואיס פרננדו סוארס, שהשלים עם אקוודור העפלה שנייה ברציפות למונדיאל. אקוודור סיימה במקום השלישי בבית הדרום אמריקאי של מוקדמות מונדיאל 2006, אחרי ברזיל וארגנטינה. דלגאדו כבש חמישה שערים ב-11 הופעות בטורניר המוקדמות, ועם העפלתה של אקוודור למונדיאל הצהיר כי יהיה זה הטורניר שינעל את הקריירה הבינלאומית שלו.
דלגאדו זומן על ידי סוארס לסגל לקראת מונדיאל 2006 בגרמניה על תקן של חלוץ הרכב פותח. במשחק הפתיחה שלה בטורניר הדהימה אקוודור, עם דלגאדו בהרכב, את פולין. בדקה השמונים קבע דלגאדו את תוצאת המשחק, 2-0, לאחר שהשלים התקפה מתפרצת כשגלגל פנימה מול רשת חשופה. במשחק השני שוב עלה דלגאדו בהרכב מול קוסטה ריקה. בדקה ה-54 השתלט דלגאדו על כדור קשה בצד ימין של הרחבה, נתן לכדור לקפץ על הקרקע ומהאוויר בעט בעוצמה פנימה כדי לקבוע 2-0, בדרך לניצחון 3-0 בסיום. אקוודור, שהבטיחה את העפלתה ההיסטורית לשמינית הגמר, שמרה כוחות במשחק השלישי בו הובסה 3-0 על ידי גרמניה המארחת, במשחק בו דלגאדו לא שותף. בשמינית הגמר פתח דלגאדו בהרכב ושיחק לאורך כל המשחק, כשאקוודור הפסידה 1-0 לאנגליה וסיימה את דרכה בטורניר.
בתום המונדיאל סיים דלגאדו את דרכו הבינלאומית. עם 31 שערים ב-71 הופעות, דלגאדו הוא מלך השערים בכל הזמנים של נבחרת אקוודור.
1 ח. סבאיוס • 
2 פורוסו • 
3 הורטאדו • 
4 דה לה קרוס • 
5 בורבאנו • 
6 גרון • 
7 ח. אגינגה • 
8 אורדונייס • 
9 בורחה • 
10 א. אגינגה •  
11 דלגאדו • 
12 איבארה •
13 פרננדס • 
14 ו. איובי •
15 מ. איובי •
16 צ'אלה •
17 אספינוסה •
18 אוברגון •
19 מנדס •
20 טנוריו •
21 סאנצ'ס •
22 גואגואה •
מאמן: גומס
1 סבאיוס • 
2 פורוסו • 
3 הורטאדו • 
4 דה לה קרוס • 
5 אוברגון • 
6 גרון • 
7 אסנסיו • 
8 ל. גומס • 
9 קאביידס • 
10 אגינגה •  
11 דלגאדו • 
12 איבארה •
13 פרננדס • 
14 בורבאנו •
15 מ. איובי •
16 צ'אלה •
17 אספינוסה •
18 ק. טנוריו •
19 מנדס •
20 א. טנוריו •
21 סאנצ'ס •
22 ויטרי •
23 ו. איובי •
מאמן: ה. גומס
1 וייאפוארטה • 
2 גואגואה • 
3 הורטאדו • 
4 דה לה קרוס • 
5 פרלסה • 
6 אורוטיה • 
7 לארה • 
8 מנדס • 
9 בורחה • 
10 קאביידס •  
11 דלגאדו • 
12 מורה •
13 אמברוסי • 
14 קסטייו •
15 איובי •
16 ולנסיה •
17 אספינוסה •
18 ראסקו •
19 סריטאמה •
20 א.טנוריו •
21 ק.טנוריו •
22 לאנסה •
23 בניטס •
מאמן: סוארס
