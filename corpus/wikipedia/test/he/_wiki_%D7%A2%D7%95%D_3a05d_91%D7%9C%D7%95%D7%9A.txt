עופר בּלוֹך  הוא איש ניהול ישראלי. אשר כיהן כמנכ"ל שופרסל, מנכ"ל חברת החשמל, מנכ"ל חברת "נייר חדרה", נשיא ומנכ"ל "נטפים", נשיא ומנכ"ל חברת הלווין "Yes" ומנכ"ל תשלובת החלב של "תנובה".
עופר בלוך נולד וגדל בתל אביב. ב-1977 התגייס לצה"ל ושירת בחיל השריון כמ"פ טנקים. הוא השתחרר בדרגת רב-סרן. ב-1986 סיים את לימודי התואר הראשון בכלכלה באוניברסיטת תל אביב ובהמשך סיים תואר MBA בבית הספר למוסמכים במנהל עסקים ע"ש ליאון רקנאטי שבאוניברסיטת תל אביב.
מיד עם סיום הלימודים, הצטרף ככלכלן לתשלובת החלב בקונצרן תנובה. ב-1996 מונה לסמנכ"ל השיווק בתשלובת החלב בקונצרן וב-1999 נבחר לכהן כמנכ"ל תשלובת החלב בקונצרן – תפקיד בו כיהן עד ל-2003. במהלך כהונתו, גיבש בלוך את הסכם שיתוף הפעולה עם יופלה הצרפתית והיה אחראי על השקת המותג בישראל, הנחשבת להצלחה שיווקית. 1  בנוסף, בתקופתו של בלוך הוכנס המותג קרלו בתחום מעדני החלב והמותג "פיראוס" בתחום הגבינות המלוחות.
עם פרישתו מתנובה, מונה בלוך לנשיא ומנכ"ל חברת Yes הטלוויזיה בלוויין. בתקופתו של עופר בלוך כמנכ"ל, צמחה החברה, בין השאר בתחרות מול חברת הכבלים HOT, תוך ייצוב מצבה הפיננסי. בין השנים 2001 ועד 2006, במקביל לתפקידיו בתנובה ובחברת הלווין YES, כיהן בלוך כיו"ר איגוד המפרסמים. במסגרת תפקידו זה הוביל בלוך מהלכים רבים, ביניהם, ניסוח האמנה להגינות ולאחריות בפרסום של המפרסמים בישראל, אימוץ מדריך האתיקה בפרסומות וסלילת הדרך להענקת התו האתי למפרסמים והידוק הקשר עם החברים באיגוד.
ב-2006 מונה לנשיא ומנכ"ל חברת ציוד ההשקיה נטפים וכיהן בתפקידו עד 2009. במהלך כהונתו, התמודדה "נטפים" עם השלכות המשבר הכלכלי העולמי והחברה הפועלת בתחום טכנולוגיית ההשקיה בטפטוף, נאלצה לבטל כמעט לחלוטין את תוכניותיה האסטרטגיות, תוך פיטורי 150 עובדים.
ב-2009 מונה למנכ"ל חברת התקשורת לידקום. לאחר ארבעה חודשים, בעקבות משבר כספי אליו נקלעה החברה, הודיע בלוך על התפטרותו מהתפקיד. באותה השנה מונה למנכ"ל חברת נייר חדרה בע"מ, תפקיד בו כיהן 5 שנים, עד ל-2014. המהלך האחרון של בלוך בנייר חדרה היה מאבק מתוקשר וסוער עם ועד העובדים של המפעל; הוא הוביל קיצוץ רוחבי בשכרם של המנהלים והעובדים, וכאשר הגיע לעובדים המאוגדים נאלץ להיאבק מולם עד שיסכימו גם כן לקצץ בשכרם. הסיבה לקיצוץ היה משבר בעסקי הנייר של החברה, שעברו להפסד.
בתקופת כהונתו כמנכ"ל חברת נייר חדרה בע"מ שימש גם יו"ר דירקטוריון בחברות הבת של החברה.
במרץ 2015 בחר דירקטוריון חברת החשמל בעופר בלוך למנכ"ל החדש של החברה וביוני נכנס לתפקידו.
בפברואר 2022, בלוך נבחר לכהן כמנכ"ל חברת שופרסל. 2  והוא נכנס לתפקידו ב-9 במאי.
ביולי 2022 התקבלה החלטה בדירקטוריון שופרסל להדיח את בלוך מניהול החברה 3 
בלוך מתגורר בהרצליה, הוא נשוי לשלי ואב לשניים.
במקביל לתפקידי הניהול שמילא, עופר בלוך כיהן כחבר במספר חברות, ארגונים ודירקטוריונים:
בין 2003 ל-2007 כיהן כחבר באקדמיה הישראלית לקולנוע.
בין 2001 ל-2006 כיהן כיו"ר איגוד המפרסמים בישראל.
בין 2009 ל-2012 כיהן כדירקטור מטעם הציבור בפורטל האינטרנט וואלה עד למחיקתו מהמסחר.
בין 2013 ל-2015 כיהן כדירקטור בחברת עוף טוב בע"מ.
מ-2015 מכהן כיו"ר לא פעיל ב"פיתוח שאן" – משקי עמק בית שאן בע"מ.
בנוסף הוא פעיל בארגונים שונים שאינם למטרות רווח .
