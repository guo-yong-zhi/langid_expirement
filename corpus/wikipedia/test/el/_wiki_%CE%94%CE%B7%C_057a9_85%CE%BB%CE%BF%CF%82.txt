Ο Δημήτρης Νικ. Λουκόπουλος  ήταν πρωτοπόρος λαογράφος και συγγραφέας. 3 
Ο Δημήτρης Λουκόπουλος γεννήθηκε στην Αρτοτίνα Δωρίδας, στις 30 Αυγούστου 1874, όπου έμαθε τα πρώτα γράμματα. Ήταν το πρώτο, απ' τα εφτά παιδιά, του Αρτοτινού εμπόρου και κτηματία Νικολάκη Λουκόπουλου και της Φροσύνης, το γένος Κότταρη από το Δάφνο, την παλιά Βοστινίτσα 4 .
Αφού συμπλήρωσε τις εγκύκλιες σπουδές του στα Σάλωνα , γράφτηκε το 1889, σε ηλικία δέκα πέντε χρονών στο Διδασκαλείο της Αθήνας. Στα 1892 βγήκε δάσκαλος και διορίστηκε στη Σαλαμίνα, την ίδια δε χρονιά, πήρε μετάθεση για το Θέρμο 5   Τριχωνίδας όπου και υπηρέτησε για 33 χρόνια μέχρι το 1925, με μια ενδιάμεση διακοπή ενός χρόνου που υπηρέτησε στα Γρεβενά σαν Επιθεωρητής Δημοτικών Σχολείων.
Το 1925 αποσπάστηκε στην Αθήνα, στο Ιστορικό Λεξικό της Ακαδημίας Αθηνών. Την επόμενη χρονιά τοποθετήθηκε στο Λαογραφικό Αρχείο 6 . Μέχρι τον θάνατο του υπήρξε γραμματέας της Ελληνικής Λαογραφικής Εταιρίας. Συνεργάστηκε στενά με την Μέλπω Μερλιέ, την οποία γνώρισε μέσω του Μανόλη Τριανταφυλλίδη 7 , από το 1930 στα πρώτα στάδια της συλλογής του υλικού του Κέντρου Μικρασιατικών Σπουδών 8 .
Στο πλαίσιο της έρευνας του Κέντρου ασχολήθηκε ειδικότερα με τα Φάρασα της Καππαδοκίας και άφησε ολόκληρη σειρά χειρόγραφων για τον σημαντικό αυτό οικισμό του Ελληνισμού της Μικράς Ασίας. Από τα χειρόγραφα αυτά εκδόθηκαν δύο βιβλία, Η λαϊκή λατρεία των Φαράσων  σε συνεργασία με τον Δ. Πετρόπουλο και Παροιμίες των Φαράσων  σε συνεργασία με τον Δ. Λουκάτο. 
Την περίοδο της Κατοχής, επέστρεψε στο Θέρμο 3 . Το Μάη του 1943 αρρώστησε ξαφνικά και στις 30 Ιουνίου 1943 πέθανε σε ηλικία 69 χρονών.
Παντρεύτηκε τη Μαρία Βασιλοπούλου και απέκτησαν τέσσερα παιδιά. Μεταξύ αυτών ο λογοτέχνης Νίκος Δ. Λουκόπουλος και ο γλύπτης Κλέαρχος Δ. Λουκόπουλος.
Ήταν υποστηριχτής του δημοτικισμού στον οποίο μυήθηκε σε ηλικία 23 ετών από τον Γεώργιο Σωτηριάδη, με τον οποίο συνδέθηκε με στενή φιλία, ο οποίος επισκέφθηκε το Κεφαλόβρυσο το 1897 για ανασκαφές 4 . Μεγάλο μέρος του έργου του δημοσιεύθηκε στο περιοδικό "Λαογραφία" με το οποίο συνεργάστηκε από τον πρώτο χρόνο της έκδοσής του , καθώς και στο περιοδικό της Μεγάλης Ελληνικής Εγκυκλοπαίδειας, στα "Ελληνικά Γράμματα", στα "Νεοελληνικά Γράμματα", στο "Ημερολόγιο της Μεγάλης Ελλάδας" κ.α. 3  
