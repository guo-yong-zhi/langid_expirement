Συντεταγμένες: 36°56′00″N 27°08′00″E  /  36.9333°N 27.1333°E  / 36.9333; 27.1333
Η Ψέριμος, γνωστή και ως Κάπαρη, είναι ελληνικό νησί του νοτίου  Αιγαίου, του συμπλέγματος Δωδεκανήσων. 1 
Η Ψέριμος βρίσκεται βόρεια της Κω και νοτιοανατολικά της Καλύμνου. 2  Η επιφάνεια του νησιού είναι 14,6 τετραγωνικά χιλιόμετρα 3  με μέγιστο υψόμετρο 268 μέτρα. 4  Το νησί έχει πολλούς χαμηλούς λόφους και μικρές κοιλάδες με άφθονα ελαιόδεντρα. 5  Το βόρειο άκρο του νησιού ονομάζεται «Άκρα Βασιλική», ενώ το νοτιότερο άκρο «Άκρα Ρούσσα». Μεταξύ των παραπάνω επί της ανατολικής πλευράς του νησιού σχηματίζεται κόλπωση, όπου ο όρμος Βασιλική. Στη δυτική ακτή βρίσκεται ο όρμος Ψερίμου στο μυχό του οποίου υπάρχει το ομώνυμο χωριό. Περίπου 2 μίλια βορειότερα του όρμου Ψερίμου είναι το βορειοδυτικό άκρο της νησιού που λέγεται Άκρα Κοράκι , από το οποίο σε απόσταση 6 στάδια νοτιοδυτικά βρίσκεται η βραχονησίδα Πλάτη ή Πλατύ. 2 
Η κύρια ασχολία των κατοίκων της Ψερίμου είναι η αλιεία και η κτηνοτροφία. Ακτοπλοϊκή σύνδεση υπάρχει τόσο με το νησί της Καλύμνου όσο και με την Κω, η απόσταση από τον λιμένα της οποίας είναι 7,3 ναυτικά μίλια.
Στην Ψέριμο υπάρχει δημοτική κατασκήνωση 5 στρεμμάτων, που φιλοξενεί εκεί ομάδες Προσκόπων από όλη την Ελλάδα και εξωτερικό, 6  ενώ λειτουργεί και δημοτικό σχολείο.
Το νησί περιλαμβανόταν στις «νήσους τε Καλύδνας» που μνημονεύονται στον "Νεών Κατάλογο" του Ομήρου μαζί με τις υπόλοιπες νησίδες στην περιφέρεια της Καλύμνου. Η νησίδα αναφέρεται από τον Πλίνιο  ως Pserema ανάμεσα στα νησιά του Κεραμεικού κόλπου. Η ονομασία  Ψήριμος, διασώθηκε στη χαμένη σήμερα επιγραφή που είδε το 1888 ο Γουίλιαμ Ρότζερ Πάτον στην εκκλησία του χωριού του νησιού: « εν κάποις εν Ψηρίμω... ». Στην επιγραφή αναφέρονται μεταξύ άλλων άρχοντες της Κω , γεγονός που δείχνει την εξάρτηση της νησίδας από την Κω στον 3ο αι., όπου χρονολογείται η επιγραφή. 7 
Σύμφωνα με το σχέδιο Καλλικράτης υπάγεται στον δήμο Καλυμνίων της Περιφερειακής Ενότητας Καλύμνου και σύμφωνα με την απογραφή του 2011 έχει πληθυσμό 80 κατοίκους. 8  Ως οικισμός είναι αναγνωρισμένος από το 1948, την ενσωμάτωση της Δωδεκανήσου. 9 
