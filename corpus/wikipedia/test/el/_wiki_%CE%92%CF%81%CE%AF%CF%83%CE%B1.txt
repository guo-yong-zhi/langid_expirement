Συντεταγμένες: 39°2′25″N 26°12′2″E  /  39.04028°N 26.20056°E  / 39.04028; 26.20056
Η Βρίσα είναι χωριό στη Λέσβο. Διοικητικά ανήκει στον δήμο Δυτικής Λέσβου της περιφερειακής ενότητας Λέσβου. Σύμφωνα με την απογραφή του 2011, έχει 608 κατοίκους. Οι γειτονικές της ακτές έχουν σημαντική τουριστική κίνηση κατά τη θερινή περίοδο.
Η Βρίσα προϊστορικά και μέχρι τη βυζαντινή περίοδο ήταν κτισμένη στην περιοχή που εκτείνεται απ’ το δυτικό άκρο της παραλίας των Βατερών προς το ακρωτήρι του Αγίου Φωκά, όπου και υπήρχε το μοναδικό σχεδόν φυσικό λιμανάκι του νότιου τμήματος του νησιού. Το όνομα της λέγεται ότι το πήρε από τη Βρισηίδα, κόρη ιερέως κατά την εποχή του τρωικού πολέμου. Σε απόσταση 800 περίπου μέτρων βρίσκεται ένα πηγάδι, που οι χωριανοί ονομάζουν μέχρι σήμερα Αχιλλοπήγαδο, δηλαδή πηγάδι του Αχιλλέα, γιατί λέγεται ότι ο Αχιλλέας εκεί πότιζε τα άλογά του. Οι Γατελούζοι που ήρθαν στη συνέχεια χτίζοντας τον Παλιόπυργο σε μοναδική θέση ήλεγχαν και το νέο και το παλιό χωριό μαζί με τη θαλάσσια περιοχή του λιμανιού του Αγ. Φωκά. Αξιόλογο είναι το ξυλόγλυπτο τέμπλο της εκκλησίας Ζωοδόχου Πηγής, που με εξαιρετική λεπτότητα εικονίζει παραστάσεις της παλαιάς και καινής διαθήκης. Στη Βρίσα υπήρξαν ελαιοτριβείο και εργοστάσιο κατασκευής πλίνθων και άλλων κεραμικών. Υπάρχει η Συλλογή Φυσικής Ιστορίας όπου φυλάσσονται τα παλαιοντολογικά ευρήματα που είναι μοναδικής αξίας στον κόσμο. Το 1999 έγινε το πρώτο παγκόσμιο συνέδριο στον Πολιχνίτο και στη Βρίσα, με τη συμμετοχή διεθνούς φήμης επιστημόνων.
Σχεδόν όλα τα κτίρια του οικισμού χαρακτηρίστηκαν μη κατοικήσιμα μετά τον σεισμό του 2017.
