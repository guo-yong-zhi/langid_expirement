Συντεταγμένες: 39°36′02″N 20°25′47″E  /  39.60056°N 20.42972°E  / 39.60056; 20.42972
Η Κοκκινιά  είναι ελληνικό ορεινό χωριό του δήμου Φιλιατών της περιφέρειας Ηπείρου . Απέχει 32 χιλιόμετρα ανατολικά από την πρωτεύουσα του δήμου, Φιλιάτες και είναι κτισμένη σε υψόμετρο 360 μέτρων 1  επί της δεξιάς όχθης του Θυάμιδος στις υπώρειες του όρους "Άι Λιας". Σύμφωνα με την απογραφή πληθυσμού του 2011, ο πληθυσμός της Κοκκινιάς ανέρχεται σε 130 κατοίκους 2 . 
Το 1874, σύμφωνα με την έκθεση του επισκόπου Παραμυθιάς Άνθιμου, στην Κοκκινιά ζούσαν 40 οικογένειες, ενώ στον οικισμό λειτουργούσε κοινό ελληνικό σχολείο με έναν δάσκαλο και είκοσι μαθητές 3 . Κατά τα τελευταία χρόνια της Τουρκοκρατίας  η Κοκκινιά ήταν κεφαλοχώρι με πληθυσμό 500 κατοίκων, ενώ διέθετε πεντατάξιο ελληνικό δημοτικό σχολείο στο οποίο φοιτούσαν 75 μαθητές 4 . Απελευθερώθηκε από τον Ελληνικό Στρατό κατά τη διάρκεια των Βαλκανικών Πολέμων, ενώ το 1915 φοιτούσαν στο σχολείο του χωριού 51 μαθητές και μαθήτριες 5 . Το 1928 η Κοκκινιά αριθμούσε 399 κατοίκους 6 . 
Στην Κοκκινιά γεννήθηκαν ο ποιητής και στιχουργός Άλκης Αλκαίος, ο συγγραφέας και μεταφραστής Αθανάσιος Γιάγκας 7 , ο ποιητής και λαογράφος Σπύρος Θ. Χρηστίδης 8  και ο αντιστασιακός και απεσταλμένος του ΕΑΜ στην ελληνική μειονότητα της Βορείου Ηπείρου κατά τη διάρκεια του Β΄ Παγκοσμίου Πολέμου, Βαγγέλης Δούπης 9 .
Ο πληθυσμός του οικισμού ασχολείται κυρίως με την κτηνοτροφία και τη γεωργία. Παλαιότερα διοικητικά η Κοκκινιά ανήκε στην άλλοτε επαρχία Φιλιατών του νομού Θεσπρωτίας. Από το 1999 έως το 2010 σύμφωνα με την τότε διοικητική διαίρεση της Ελλάδας αποτελούσε έδρα κοινότητας του δήμο Φιλιατών. Από την 1η Ιανουαρίου 2011 αποτελεί έδρα της ομώνυμης τοπικής κοινότητας, της δημοτικής ενότητας Φιλιατών, του ομώνυμου δήμου. Εκκλησιαστικά υπάγεται στη Μητρόπολη Παραμυθίας, Φιλιατών, Γηρομερίου και Πάργας, ενώ η εκκλησία του χωριού είναι αφιερωμένη στην Κοίμηση της Θεοτόκου 1 .
