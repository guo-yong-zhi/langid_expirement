Η Πολυφόντη  ήταν κόρη του Ιππόνου και της Θράσσας· εγγονή από την μεριά της μητέρας της του θεού Άρη και της Τερείνης, μιας θυγατέρας του Στρυμόνος.
Η Πολυφόντη απαρνήθηκε τις χαρές του έρωτα και έγινε ακόλουθος και σύντροφος της Άρτεμης. Η Αφροδίτη τότε, θυμωμένη επειδή την περιφρόνησε, της εμφύσησε, για να την εκδικηθεί, τρελό και παράφορο έρωτα για μια βουνίσια αρκούδα. Η Πολυφόντη έσμιξε μαζί της προσβάλλοντας τώρα την Άρτεμη που, εξοργισμένη για την προδοσία, διέταξε τα άγρια θηρία να την καταδιώξουν όπου την βρουν. 
Κυνηγημένη η Πολυφόντη κατέφυγε στο σπίτι του πατέρα της και εκεί γέννησε τους δίδυμους γιούς της, τον Άγριο και τον Όρειο· δυο γίγαντες με τεράστια δύναμη που περιφρονούσαν του θεούς και σκότωναν και έτρωγαν κάθε ξένο που συναντούσαν. Ο Δίας τους μίσησε για όλα αυτά και έστειλε τον Ερμή να τους τιμωρήσει. Αυτός τους μεταμόρφωσε σε αρπαχτικά πουλιά, και την μητέρα τους την Πολυφόντη στο νυχτοπούλι στύγα, την δυσοίωνη μισητή κουκουβάγια που η εμφάνιση της προαναγγέλλει πάντα διχόνοιες και πολέμους. 1     
