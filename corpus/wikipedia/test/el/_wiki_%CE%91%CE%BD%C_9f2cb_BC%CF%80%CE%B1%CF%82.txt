Ο Ανδρέας Κουτσούμπας  είναι Έλληνας δικηγόρος Παρ' Αρείω Πάγω στο Πρωτοδικείο Λιβαδειάς, πολιτικός και εν ενεργεία βουλευτής Βοιωτίας στο Ελληνικό Κοινοβούλιο με τη Νέα Δημοκρατία.  
Γεννήθηκε το 1959 στους Τσουκαλάδες Βοιωτίας και μιλά τη γαλλική γλώσσα. 
Σπούδασε Νομική στο Εθνικό και Καποδιστριακό Πανεπιστήμιο Αθηνών. Ασκεί μάχιμη δικηγορία στο Πρωτοδικείο της Λιβαδειάς. Είναι παντρεμένος με τη δικηγόρο Γαρυφαλλιά Μίχα και πατέρας δύο αγοριών, του Βασίλη και του Χαράλαμπου. 
Όταν ήταν φοιτητής ακόμα διετέλεσε εκπρόσωπος της ΔΑΠ-ΝΔΦΚ στη Νομική Σχολή Αθηνών και μέλος της Φοιτητικής Παράταξης "ΘΕΜΙΣ".
Από το 1976 έως το 1982 διετέλεσε πρόεδρος της ΟΝΝΕΔ Βοιωτίας. Από το 1990 έως το 1993 διετέλεσε νομαρχιακός σύμβουλος Βοιωτίας. Από το 1994 έως το 1998 διετέλεσε επικεφαλής της αντιπολίτευσης στη Νομαρχία Βοιωτίας.
Από το 2000 έως το 2004 είναι μέλος των Ομάδων Κοινοβουλευτικού Έργου Δημόσιας Τάξης και Δικαιοσύνης της Νέας Δημοκρατίας. Είναι ιδρυτικό μέλος του Συλλόγου Σαρακατσαναίων Βοιωτίας, Νομικός εκπρόσωπος του Συνδέσμου Αστυνομικών και Αξιωματικών Βοιωτίας.
Το 2010 ορίστηκε αναπληρωτής Γραμματέας Τοπικής Αυτοδιοίκησης και εκλέχθηκε μέλος της Πολιτικής Επιτροπής της Νέας Δημοκρατίας.
Εκλέχτηκε για πρώτη φορά βουλευτής Βοιωτίας στις εκλογές του Σεπτεμβρίου 2007. Επανεξελέγη βουλευτής Βοιωτίας στις δύο εκλογικές αναμετρήσεις του 2012. Έχει διατελέσει μέλος των επιτροπών μορφωτικών υποθέσεων, σωφρονιστικού συστήματος, δημόσιας τάξης & δικαιοσύνης, οδικής ασφάλειας και πρόεδρος προανακριτικών επιτροπών της Βουλής. Έχει διατελέσει επίσης πρόεδρος της επιτροπής Σωφρονιστικού Συστήματος κατά την περίοδο 2012- 2014, συμβάλλοντας καθοριστικά στη διαμόρφωση του σωφρονιστικού συστήματος επί Κυβερνήσεως Σαμαρά. Την ίδια περίοδο ορίστηκε Αναπληρωτής Γραμματέας της Κ.Ο. της Νέας Δημοκρατίας. 
Στις εκλογές Ιανουαρίου 2015, δεν κατάφερε να εκλεγεί, συγκεντρώνοντας 3.384 και την τρίτη θέση μεταξύ των υποψηφίων της ΝΔ στην εκλογική Περιφέρεια. Στις επαναληπτικές Εκλογές του Σεπτεμβρίου 2015 κατέλαβε τη δεύτερη θέση στο ψηφοδέλτιο της Νέας Δημοκρατίας στη Βοιωτία. Αναδείχθηκε βουλευτής τον Φεβρουάριο του 2017. Στις εκλογές του 2019 επανεξελέγη, καταλαμβάνοντας την πρώτη θέση με τη Νέα Δημοκρατία στον νομό Βοιωτίας. 1   Κατά την ΙΗ' κοινοβουλευτική περίοδο έχει ορισθεί μέλος της Διαρκούς Επιτροπής Δημόσιας Διοίκησης, Δημόσιας Τάξης & Δικαιοσύνης, της Διαρκούς Επιτροπής Εθνικής Άμυνας & Εξωτερικών Υποθέσεων και της Ειδικής Μόνιμης Επιτροπής Θεσμών & Διαφάνειας, ενώ παράλληλα εκλέχθηκε Αντιπρόεδρος της Ειδικής Διαρκούς Επιτροπής Εξοπλιστικών Προγραμμάτων & Συμβάσεων.
