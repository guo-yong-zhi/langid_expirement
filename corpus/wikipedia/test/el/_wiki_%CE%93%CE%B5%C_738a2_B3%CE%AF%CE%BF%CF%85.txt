Η Γεωργία Στεργίου  υπήρξε πρωταθλήτρια Ελλάδος στον στίβο τη δεκαετία του ’30. Ήταν μία από τις πρωτοπόρους του γυναικείου αγωνιστικού αθλητισμού και η κορυφαία αθλήτρια ρίψεων του Μεσοπολέμου στην Ελλάδα. Ως αθλήτρια του Πανιωνίου Γ.Σ., αναδείχθηκε 18 φορές πρωταθλήτρια Ελλάδος και κατέρριψε τα πανελλήνια ρεκόρ στη σφαιροβολία, στη δισκοβολία και στον ακοντισμό. Ήταν η πρώτη ελληνίδα αθλήτρια που πέτυχε ρεκόρ διεθνούς επιπέδου στον κλασικό αθλητισμό και μία από τις δυναμικότερες ρίπτριες στα Βαλκάνια.     
Η Γεωργία Στεργίου ήταν αθλήτρια του Πανιωνίου Γ.Σ. την περίοδο του Μεσοπολέμου, που ο σύλλογος είχε ως έδρα το Παναθηναϊκό Στάδιο. Ο σύλλογος της Σμύρνης υπήρξε πρωτοπόρος στη διάδοση του γυναικείου αθλητισμού και από το 1926 είχε δημιουργήσει έναν πυρήνα αθλητριών με σημαντικότερες τις Λιλή Καραμπάτη, Σοφία Μπεναρδή, Λώρα Μπαχώμη, Ειρήνη Αρμάου και μετέπειτα τη Γεωργία Στεργίου.
Η Γ. Στεργίου εμφανίστηκε για πρώτη φορά στον στίβο σε ηλικία 13 ετων στους Γυναικείους Αθλητικούς Αγώνες 1930 και αναδείχθηκε πολυνίκης στην κατηγορία κορασίδων με τα χρώματα του ΓΣ Αχιλλεύς. Την επόμενη χρονιά, μεταγράφηκε στον Πανιώνιο ΓΣ. Κατά τη διετία 1930-1931 αναδείχθηκε 5 φορές πρωταθλήτρια κορασίδων σημειώνοντας αντίστοιχα πανελλήνια ρεκόρ.     
Η Γ. Στεργίου ειδικεύτηκε και στα τρία τότε γυναικεία αγωνίσματα ρίψεων: σφαιροβολία, δισκοβολία και ακοντισμό, αλλά διακρίθηκε επίσης σε δρόμους ταχύτητας και στο άλμα εις μήκος. Διέθετε ιδιαίτερο αθλητικό ταλέντο και σημείωσε το πρώτο της επίσημο πανελλήνιο ρεκόρ γυναικών στο αγώνισμα της σφαιροβολίας κατά τη διάρκεια ενός αγώνα κορασίδων το 1932, όταν ακόμα ήταν μαθήτρια στη Β΄ Γυμνασίου . Από το 1932 ως το 1940 αναδείχθηκε 18 φορές πανελληνιονίκης και στα τρία αγωνίσματα ρίψεων. Επίσης, κατέρριψε τα πανελλήνια ρεκόρ και στις τρεις ρίψεις: τρεις φορές στη σφαίρα με 9,90μ., 10.72μ.  και 10,97μ. , δύο φορές στον δίσκο με 27,92μ.  και 30,69μ.  και μία στο ακόντιο με 29,71μ. .    
Το 1932, η Γ. Στεργίου έγινε η πρώτη αθλήτρια της Ελλάδας που σημείωσε ρεκόρ διεθνούς επιπέδου σε βασικό αγώνισμα του στίβου. Σύμφωνα με τη διεθνή βιβλιογραφία, το πανελλήνιο ρεκόρ της στη σφαιροβολία  ήταν ανώτερο από τα εθνικά ρεκόρ σφαιροβολίας χωρών με παράδοση στον γυναικείο αθλητισμό, όπως η Μεγάλη Βρετανία, η Αυστραλία, η Ουγγαρία, η Ιαπωνία, η Σοβιετική Ένωση, η Ρουμανία, η Νότιος Αφρική, η Ελβετία, η Ολλανδία, το Βέλγιο, η Νορβηγία, η Δανία κ.ά. Το 1935, κατατάχθηκε επίσης σε υψηλή θέση στην παγκόσμια κατάταξη. Ο στόχος της να αντιπροσωπεύσει την Ελλάδα στους Ολυμπιακούς Αγώνες του Τόκιο το 1940 δεν πραγματοποιήθηκε λόγω του Β΄ Παγκοσμίου Πολέμου.   
Η Γ. Στεργίου δεν ηττήθηκε ποτέ στη δισκοβολία επί μία δεκαετία . Επανεμφανίστηκε και μεταπολεμικά για μία τελευταία φορά στους Εσωτερικούς Αγώνες του Πανιωνίου ΓΣ το 1947 για να νικήσει και πάλι στη δισκοβολία. Τα πανελλήνια ρεκόρ της Γ. Στεργίου στη σφαιροβολία και στη δισκοβολία από το 1935 καταρρίφθηκαν μετά από το 1950 από την πρωταθλήτρια Φανή Αργυρίου. 
Μετά την αποχώρησή της από τον αγωνιστικό αθλητισμό, η Γ. Στεργίου αφοσιώθηκε στην οικογενειακή ζωή. Με τον συζυγό της Κ. Δεσποτόλουλο, Δικηγόρο Αθηνών, απέκτησαν μία κόρη. Τιμήθηκε μετεγενέστερα για τη συμβολή της, συνέχισε να παρακολουθεί τις αθλητικές εξελίξεις και ενεργοποιήθηκε για πολλά χρόνια στον τομέα του εθελοντισμού. 
