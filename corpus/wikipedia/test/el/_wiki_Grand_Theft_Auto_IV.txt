Το Grand Theft Auto IV  είναι βιντεοπαιχνίδι δράσης περιπέτειας, ενδέκατο στη σειρά Grand Theft Auto, που δημιουργήθηκε από τη Rockstar North και κυκλοφόρησε από τη Rockstar Games το 2008. Κυκλοφόρησε στις ΗΠΑ στις 29 Απριλίου του 2008 για τα Xbox 360 και PlayStation 3 και στις 2 Δεκεμβρίου του ίδιου έτους για τα Windows. Το 2009, κυκλοφόρησαν δύο επεκτάσεις για το Grand Theft Auto IV, υπό τους τίτλους The Lost and Damned  και The Ballad of Gay Tony .
Την πρώτη ημέρα κυκλοφορίας του, το παιχνίδι πούλησε παγκοσμίως 3,6 εκατομμύρια αντίτυπα, που αντιστοιχούσαν σε 310 εκατομμύρια δολάρια έσοδα. 2  Μέσα σε μία εβδομάδα, το παιχνίδι είχε πουλήσει περίπου 6 εκατομμύρια αντίτυπα, αποσπώντας περισσότερα από 500 εκατομμύρια δολάρια, 3  4  κάτι που ξεπέρασε τις προσδοκίες των αναλυτών για το παιχνίδι. 5  6  7  
Οι βαθμολογίες που απέσπασε σε ιστοσελίδες βιντεοπαιχνιδιών ήταν εξαιρετικά υψηλές, συγκεκριμένα στις ιστοσελίδες MobyGames και TopTenReviews. Μέχρι τον Ιούλιο του 2013, πούλησε περισσότερα από 25 εκατομμύρια αντίτυπα. 8  
Το Grand Theft Auto IV είναι παιχνίδι δράσης περιπέτειας τρίτου προσώπου ανοικτού κόσμου. Εκτυλίσσεται στον φανταστικό κόσμο Liberty City, ο οποίος αποτελείται από τρία μεγάλα νησιά. Ο πρωταγωνιστής μπορεί να περπατήσει, να τρέξει, να κολυμπήσει ή να οδηγήσει διάφορα οχήματα προκειμένου να εξερευνήσει τον κόσμο του παιχνιδιού. Κατά τη διάρκεια της ελεύθερης περιήγησης, ο παίχτης έχει τη δυνατότητα να ασχοληθεί με διάφορες δραστηριότητες, όπως το να παίξει μπόουλινγκ, βελάκια, μπιλιάρδo και ηλεκτρονικά παιχνίδια, να επισκεφτεί εστιατόρια, μπαρ, χώρους θεάματος, να αγοράσει νέες ενδυμασίες, να συμμετάσχει σε αγώνες οδήγησης με χρηματικά έπαθλα ή να παρακολουθήσει τηλεόραση στο σαλόνι του σπιτιού του. 
Για την αντιμετώπιση των αντιπάλων του, μπορεί να χρησιμοποιήσει όπλα, εκρηκτικά, ή να τους αντιμετωπίσει με ξυλοδαρμό. Ο παίχτης έχει τη δυνατότητα να καλυφθεί πίσω από τοίχους, αυτοκίνητα ή άλλα αντικείμενα κατά τη διάρκεια ανταλλαγής πυροβολισμών και να στοχεύει με το όπλο του κατά την κάλυψη, αλλά και να στοχεύσει σε διαφορετικά μέρη του σώματος κάθε αντίπαλου. Μπορεί επίσης να χρησιμοποιήσει αλεξίσφαιρο γιλέκο. Σε περίπτωση που η μπάρα ζωής εξαντληθεί, η ροή του παιχνιδιού σταματά για λίγα δευτερόλεπτα, και επανέρχεται με τον παίχτη να βρίσκεται στο πλησιέστερο νοσοκομείο από το σημείο θανάτου. Σε περίπτωση που διαπράξει έγκλημα  θεωρείται ως καταζητούμενος από την αστυνομία του παιχνιδιού, και στην οθόνη εμφανίζεται η σχετική σήμανση . Ο αριθμός των αστεριών  αντιπροσωπεύουν την επικινδυνότητα του πρωταγωνιστή. Όταν ο παίχτης ξεφύγει από την ακτίνα ερευνών της αστυνομίας, παύει να θεωρείται καταζητούμενος. 
Το GTA IV είναι το πρώτο παιχνίδι της σειράς στο οποίο ο παίχτης κατέχει κινητό τηλέφωνο και έχει πρόσβαση σε αυτό. Πιο συγκεκριμένα, μέσω του κινητού τηλεφώνου, ο παίχτης έχει τη δυνατότητα να επικοινωνεί με τους υπολοίπους χαρακτήρες του παιχνιδιού μέσω τηλεφωνικής κλήσης ή SMS, να κανονίζει ραντεβού μαζί τους, να τραβά φωτογραφίες και να συνδέεται στο multiplayer mode του παιχνιδιού. Επίσης, υπάρχει ένα εικονικό διαδίκτυο μέσω του οποίου ο παίχτης μπορεί να στέλνει και να λαμβάνει e-mails, καθώς και να κανονίζει ραντεβού με υποψήφιες συντρόφους μέσω ιστοσελίδας γνωριμιών. Για την πρόσβαση σε αυτό το δίκτυο, ο παίχτης μπορεί να επισκεφθεί ένα από τα πολλά Internet Cafe που υπάρχουν στον κόσμο του παιχνιδιού.
O Niko Bellic, είναι βετεράνος στρατιώτης του Γιουγκοσλάβικου πολέμου θέλοντας να προστατευτεί απο τον Ray Bulgarin αλλά και να αναζητήσει τους δυο γνωστούς του επιζώντες απο τον πόλεμο βρήκε ως κίνητρο να μετακομίσει στη Liberty City, διότι εκεί ζούσε ο "ευκατάστατος" ξάδερφος του Roman Bellic. Ωστόσο σύντομα όμως θα διαπιστώσει ότι η πραγματικότητα είναι εντελώς διαφορετική από τις αναφορές του ξαδέρφου του. O Roman κατοικεί σε ενα παλιό διαμέρισμα και διευθύνει μια μικρή επιχείρηση με ταξί, ενώ δέχεται απειλές από τοκογλύφους της αλβανικής και της ρωσικής μαφίας. 9 
Σύντομα θα αναγκαστεί να δουλέψει για έναν εκ των τοκογλύφων, τον Vlad Glebov, τον οποίο όμως θα δολοφονήσει όταν μάθει ότι παρενόχλησε τη φίλη του Roman, Mallorie. Αποτέλεσμα της πράξης του αυτής, είναι να απαχθεί τόσο αυτός όσο και ο Roman, από τους αρχηγούς της Ρωσικής μαφίας Mikhail Faustin και Dimitri Rascalov. Ο Mikhail, που παρουσιάζει συμπτώματα ψυχοπάθειας, προσλαμβάνει τον Niko και του αναθέτει να σκοτώσει τον γιο του Kenny Petrovic, ενός ισχυρού άνδρα της Ρωσικής μαφίας. Η εντολή του Mikhail πραγματοποιείται, και ο Dimitri, φοβούμενος αντίποινα του Petrovic, ζητάει απο τον Niko να σκοτώσει τον Mikhail με αντάλλαγμα ένα χρηματικό ποσό αλλά και να υπάρξει ενας εφησυχασμός "ειρήνευσης" απο την πλευρά του Petrovic. Ο Niko φέρει σε πέρας την αποστολή που του ανέθεσε ο Dimitri αλλά εκείνος με τη σειρά του τον προδίδει, καθώς την ώρα της πληρωμής ειδοποιεί τον Ray Bulgairin, έναν Ρώσο εγκληματία εξαιτίας του οποίου ο Niko αναγκάστηκε να εγκαταλείψει την πατρίδα του.
Ο Niko ξεφεύγει από την ενέδρα του Dimitri, αλλά βρίσκει το διαμέρισμα και την επιχείρηση του Roman κατεστραμμένα με αποτέλεσμα να εγκαταλείψει το Broker μαζί με τον ξάδερφό του, βρίσκοντας καταφύγιο στο Bohan. Εκεί, μέσω της Mallorie, θα γνωρίσει έναν πρώην κατάδικο, τον Manny Escuela, και μια Πορτορικανή έμπορο ναρκωτικών, την Elizabeta Torres, και θα δουλέψει γι’ αυτούς. Μέσω της Elizabeta, θα γνωρίσει τον Packie McReary με τον οποίο θα πραγματοποιήσουν μια σειρά ληστειών, τον αδερφό του Francis McReary - αστυνομικό, αλλά και τα υπόλοιπα μέλη της οικογένειας McReary: τον Derrick, τον Gerald και τη μικρότερη αδερφή τους, την Kate. Κατά τη διάρκεια της παραμονής του στο Bohan, ο Niko θα μάθει ότι η φίλη του Michelle είναι πράκτορας κρατικής μυστικής υπηρεσίας. Η Michelle, το πραγματικό όνομα της οποίας είναι Karen, αποκαλύπτει στον Niko ότι παρακολουθεί καιρό τις ενέργειές του και τον αναγκάζει να δουλέψει για μια μυστική υπηρεσία με αντάλλαγμα τον εντοπισμό των ατόμων που ο Niko θεωρεί ότι πρόδωσαν τη στρατιωτική του μονάδα.
Στη συνέχεια, θα κληθεί από τον Ray Boccino, μέλος της Ιταλικής εγκληματικής οικογένειας Pegorino, να φέρει εις πέρας μια σειρά αποστολών αναφορικά με διαμάντια, τα οποία εν τέλει θα χαθούν λόγω κακών χειρισμών του Ray. Για την ανάκτησή τους, o Niko θα οργανώσει μαζί με τον Gerald  την απαγωγή της κόρης του αρχηγού της αντίπαλης οικογένειας Ancelotti, ώστε να την «ανταλλάξει» με τα διαμάντια που είχαν περάσει στα χέρια τους. 
Η επιχείρηση ανάκτησης των διαμαντιών αποτυγχάνει, και ο Niko ξεκινά να δουλεύει για την οικογένεια Pegorino, και συγκεκριμένα για λογαριασμό του αρχηγού Jimmy αλλά και του Phil Bell. Εν τω μεταξύ, η μυστική υπηρεσία εντοπίζει τον Darko Brevic στη Ρουμανία και ειδοποιεί τον Niko. Ο Darko ομολογεί στον Niko ότι αυτός πρόδωσε τη μονάδα για το ποσό των 1000 δολαρίων, χρήματα τα οποία είχε μεγάλη ανάγκη λόγω της εξάρτησής του από τα ναρκωτικά. Το εάν ο Niko θα σκοτώσει ή όχι τον Darko, αφήνεται στην κρίση του παίχτη. Πάντως, σύμφωνα με τους διαλόγους εαν ο Niko σκοτώσει τον Darko, ο δεύτερος θα τον ευχαριστήσει διότι θα απαλλαχθεί απο την εξάρτηση του και ο Niko θα νιώσει ψυχολογικά "άδειος", ενώ αν τον αφήσει θα εκνευριστεί αρχικά αλλά μετέπειτα δεν θα μετανιώσει για την κίνηση του αυτή διότι ούτως ή άλλως δεν θα επέστρεφε κανέναν απο τους φίλους του πίσω στη ζωή.
Προς το τέλος της ιστορίας, ο Jimmy Pegorino συναντά τον Niko και του προτείνει να συνεργαστεί με τον Dimitri σχετικά με τη διοχέτευση μιας μεγάλης ποσότητας ηρωίνης στη Liberty City, μια συνεργασία που θα αποφέρει στον Niko το ποσό των 250.000 δολαρίων. Ο Niko καλείται να αποφασίσει τι θα κάνει: Ή θα προτιμήσει το προσωπικό του όφελος και θα συνεργαστεί με τον Dimitri, ή θα επιλέξει να τον εκδικθεί για όλα όσα έγιναν στο παρελθόν. Η επιλογή του Niko αφήνεται στην κρίση του παίχτη, και αναλόγως την επιλογή αυτή, υπάρχουν διαφοροποιήσεις στον επίλογο της ιστορίας. Αξιοσημείωτο είναι πως και στις δύο περιπτώσεις ένας άνθρωπος του Niko θα σκοτωθεί. Εάν συνεργαστεί με τον Dimitri τότε θα προδωθεί ξανά και ένας απεσταλμένος δολοφόνος θα προσπαθήσει να σκοτώσει τον Σέρβο στον γάμο του ξάδερφου του. Εκεί όμως ατυχώς θα σκοτωθεί ο Roman, ο οποίος αρκετά σύντομα θα γινόταν πατέρας. Στη δεύτερη περίπτωση, ο Niko εκδικείται τον Dimitri μετά απο τυχαία συζήτηση με τον Roman βρίσκοντας τον στο Platypus. Επ αυτομάτως, έρχεται ενάντια στο συμφέρον του Pegorino και πάλι στο γάμο του Roman σκοτώνεται η φιλενάδα του και αδερφή του Packie, Kate. Όπως και να έχει ο Pegorino και ο Dimitri σκοτώνονται είτε ο ένας τον άλλον, είτε απο τον Niko.
Σύμφωνα με την πλοκή του Grand Theft Auto V, κάποια στιγμή μαθαίνεται ότι ο Niko απομακρύνθηκε απο την εγκληματικότητα και έγινε μέτοχος και οδηγός ταξί στην εταιρία του Roman .
Niko Bellic: Πρωταγωνιστής του παιχνιδιού και βετεράνος πολέμου. Γεννήθηκε στη Γιουγκοσλαβία το 1978. Μεγάλωσε σε βίαιο οικογενειακό περιβάλλον, καθώς ο πατέρας του ήταν εξαρτημένος από το αλκοόλ. Στην εφηβεία του, εντάχθηκε στον γιουγκοσλαβικό στρατό και συμμετείχε στον πόλεμο της Βοσνίας. Κατά τη διάρκεια του πολέμου, αντίπαλες στρατιωτικές δυνάμεις έστησαν ενέδρα στη μονάδα του Niko, με τον ίδιο να είναι ο μόνος επιζών μαζί με άλλους δύο στρατιώτες, τους Florian Cravic και Darko Brevic. Ο Niko θεώρησε ότι ένας εκ των δύο πρόδωσε τη μονάδα, και ορκίστηκε να εντοπίσει τον ένοχο και να τον σκοτώσει. Μετά το τέλος του πολέμου, ο Niko εμπλέκεται με εγκληματίες του υποκόσμου, κάτι που οδηγεί στη σύλληψή του και την κράτησή του σε σωφρονιστικό ίδρυμα. Μετά την αποφυλάκισή του εντάσσεται στο εμπορικό ναυτικό. Περνά επτά μήνες στο φορτηγό πλοίο Platypus, ένα πλοίο που εμπλέκεται σε υποθέσεις λαθρεμπορίου διαμαντιών, ηρωίνης και πολυτελών αυτοκινήτων, έως ότου φθάνει στη Liberty City, στην οποία μετακομίζει θέλοντας να ξεκινήσει μια καινούργια ζωή και να κυνηγήσει το Αμερικανικό όνειρο. Καθ' όλη τη διάρκεια του παιχνιδιού διατηρεί επικοινωνία μέσω email με τη μητέρα του, Milica Bellic.
Roman Bellic: Συμπρωταγωνιστής του παιχνιδιού. Ο Roman είναι ο – κατά ένα χρόνο μεγαλύτερος – ξάδερφος του Niko. Γεννήθηκε στη Γιουγκοσλαβία το 1977, και σε ηλικία 21 ετών εγκαταστάθηκε στη Liberty City μετά από προτροπή της μητέρας του. Κατά την παραμονή του στη Liberty City, κατάφερε να συγκεντρώσει ένα ικανό χρηματικό ποσό ώστε να αγοράσει δύο ταξί, ένα μικρό αμαξοστάσιο και ένα διαμέρισμα. Στην επιχείρησή που ίδρυσε απασχολεί την Πορτορικανής καταγωγής Mallorie Bardas, την οποία αργότερα θα παντρευτεί. Ο Roman είναι αυτός που πείθει τον Niko να εγκατασταθεί στη Liberty City, ισχυριζόμενος ότι είναι επιτυχημένος επιχειρηματίας, κατοικεί σε έπαυλη και διαθέτει πολυτελή αυτοκίνητα. Ωστόσο, στην πραγματικότητα δεν διαθέτει τίποτε περισσότερο από τα 2 ταξί και το διαμέρισμά του, ενώ εξαιτίας του εθισμού του στα τυχερά παίγνια, συχνά δανείζεται χρηματικά ποσά από τοκογλύφους της Αλβανικής και της Ρωσικής μαφίας. 
Patrick “Packie” McReary: Το 4ο κατά σειρά τέκνο της οικογένειας McReary. Η ενασχόλησή του με εγκληματικές δραστηριότητες ξεκίνησε από τη σχολική του ηλικία, έχοντας ως πρότυπο τον μεγαλύτερο αδερφό του, Gerald. Συνελήφθη για πρώτη φορά σε ηλικία 18 ετών με την κατηγορία της κλοπής αυτοκινήτου, και έκτοτε άλλες τρεις φορές: Για ληστεία, αεροπειρατεία και για κατοχή ναρκωτικών. Στο GTA IV εμφανίζεται αποστασιοποιημένος από την Ιρλανδική μαφία καθώς συνεργάζεται με την οικογένεια Pegorino, ενώ οργανώνει και πραγματοποιεί διάφορες ληστείες μαζί με 2 συνεργούς του. Γνωρίζεται με τον Niko μέσω της Elizabeta, και μαζί οργανώνουν τρεις μεγάλες ληστείες , αλλά και την απαγωγή της Gracie Ancelotti. Στο τέλος του TBoGT, εγκαταλείπει τη Liberty City προς άγνωστη κατεύθυνση. Επανεμφανίζεται στο Grand Theft Auto V σε προσπάθεια ληστείας σε κατάστημα φαρμάκων στο Los Santos.
Little Jacob: Έμπορος όπλων και ναρκωτικών με καταγωγή από την Τζαμάικα. Είναι επίσης υψηλόβαθμο στέλεχος μιας συμμορίας Τζαμαϊκανών ονόματι Yardies. Γνωρίζεται με τον Niko μέσω του Roman, με τον οποίον έχουν αναπτύξει μια ισχυρή φιλία, και αμέσως γίνεται σύμμαχός του και άνθρωπος της εμπιστοσύνης του.
Mallorie Bardas: Φιλενάδα του Roman. Εργάζεται στην επιχείρηση ταξί του Roman και περιστασιακά ως χορεύτρια για τον συμπατριώτη της Manny Esquela. Στο παρελθόν έχει συλληφθεί για κλοπή αυτοκινήτου και οδήγηση με υπερβολική ταχύτητα, αλλά και για κατοχή μαριχουάνας. Συνευρέθηκε ερωτικά με τον τοκογλύφο Vlad, καθώς πείστηκε από τον ίδιο ότι έτσι θα βοηθούσε στη διαγραφή των χρεών του Roman.
Michelle: Το πραγματικό της όνομα είναι Karen Daniels και εργάζεται για την κρατική μυστική υπηρεσία IAA. Γνώρισε τον Niko μέσω της Mallorie, όπου του συστήθηκε ως Michelle. Όταν του αποκαλύπτει την πραγματική της ταυτότητα, τον αναγκάζει να εργαστεί για την υπηρεσία της, φέρνοντάς τον σε επαφή με έναν ανώνυμο αντιπρόσωπο της υπηρεσίας αυτής. Ο αντιπρόσωπος αυτός αναθέτει στον Niko τις δολοφονίες ανθρώπων που υποτίθεται ότι σχετίζονται με την τρομοκρατία, λέγοντάς του ότι υπάρχουν ομάδες τρομοκρατών υποκινούμενες από κυβερνήσεις χωρών που βρίσκονται σε αντιπαράθεση με την Αμερική, και επιδιώκουν να βλάψουν τον Αμερικανικό πληθυσμό.
Phil Bell: Στενός συνεργάτης της μαφίας των Pegorino και επί χρόνια σύμβουλος και έμπιστος φίλος του αρχηγού της οικογενείας, Jimmy Pegorino. Αν και η καταγωγή του είναι από την Ιρλανδία θεωρεί τον εαυτό του Ιταλό, διατηρώντας τις χειρότερες σχέσεις με τα μέλη του οργανωμένου εγκλήματος της πατρίδας του. Προσλαμβάνει τον Niko, με τον οποίον ληστεύουν μεγάλες ποσότητες ναρκωτικών που εισήγαγαν στην πόλη αντίπαλες οικογένειες της Ιταλικής και της Ρωσικής μαφίας. Στο τέλος, αποφασίζει να αποσυρθεί από την εγκληματική δράση και να εγκατασταθεί σε κάποια κωμόπολη ώστε να ζήσει μια ήρεμη ζωή.
Ray Bulgarin: Ρώσος εγκληματίας που δρούσε στην περιοχή των Βαλκανίων. Μετανάστευσε στη Liberty City και στην ηλικία των 31 ετών, συνελήφθη για εμπόριο λευκής σαρκός. Εντούτοις συνέχισε την εγκληματική του δράση στις περιοχές της Αδριατικής, προσλαμβάνοντας και τον Niko για εμπορία ανθρώπων από την Ανατολική Ευρώπη στην Ιταλία. Ένα πλοίο που μετέφερε ανθρώπους ενεπλάκη σε ναυτική τραγωδία, με τον Niko να το εγκαταλείπει πηδώντας στη θάλασσα ώστε να γλιτώσει. Ο Bulgarin κατηγόρησε τον Niko για το ατύχημα, απειλώντας να τον δολοφονήσει. Ο Niko προκειμένου να χαθούν τα ίχνη του εντάχθηκε στο εμπορικό ναυτικό.
Vladimir "Vlad" Glebov: Μέλος της συμμορίας του Mikhail Faustin. Το μεγαλύτερο μέρος των εσόδων του προέρχεται από την τοκογλυφία. Από αυτόν δανείστηκε χρηματικά ποσά ο Roman τα οποία δεν κατάφερε να εξοφλήσει, με αποτέλεσμα ο Vlad να βρει αφορμή ώστε να παρενοχλεί σεξουαλικά τη Mallorie. Όταν ο Niko ενημερώνεται για το γεγονός δολοφονεί τον Vlad στις όχθες του ποταμού Humboldt, κάτω από τη γέφυρα που συνδέει το Broker με το Algonquin. Μιας και το πτώμα του δεν βρέθηκε ποτέ, θεωρείται από την αστυνομία ως αγνοούμενος. 
Dimitri Rascalov: Ρώσος εγκληματίας. Γεννήθηκε στη Σοβιετική Ένωση το 1969, και σε νεαρή ηλικία έγινε μέλος του Σοβιετικού Στρατού κατά τη διάρκεια του Ψυχρού Πολέμου. Εκεί γνώρισε τον Mikhail Faustin, με τον οποίον αμέσως συνδέθηκαν με μια ισχυρή φιλία. Φυλακίστηκαν μαζί στη Σιβηρία, εκεί όπου ο Mikhail προστάτευσε τον Dimitri όταν κάποιοι συγκρατούμενοι τους αποπειράθηκαν να τον βιάσουν. Ξεκίνησε την εγκληματική του δράση στην πατρίδα του, πουλώντας κάνναβη στην Κόκκινη Πλατεία, και εν συνεχεία καταδικάστηκε για δολοφονία. Στα μέσα της δεκαετίας του 1990, εκμεταλλευόμενος ένα «παράθυρο» στον μεταναστευτικό νόμο των Ηνωμένων Πολιτειών, εγκαθίσταται στη Liberty City μαζί με τον Mikhail. Η εξάρτηση του Mikhail από το αλκοόλ και την κοκαΐνη του προκαλεί ψυχικές διαταραχές, και ο Dimitri καταφεύγει στη χρήση ισχυρών αναλγητικών ώστε να παραμένει ήρεμος. Μετά τη δολοφονία του Mikhail από τον Niko, ανελίσσεται στην ιεραρχία της Ρωσικής μαφίας και ξεκινά την εισαγωγή μεγάλων ποσοτήτων κοκαΐνης στην πόλη, συμμαχώντας με την οικογένεια Ancelotti. Στο τέλος, οποιαδήποτε κι αν είναι η επιλογή του παίχτη στην πρόταση του Pegorino, ο Dimitri δολοφονείται από τον Niko.
Ray Boccino: Αμερικανός εγκληματίας Ιταλικής καταγωγής, μέλος της οικογένειας Pegorino. Γεννήθηκε το 1976 στην περιοχή του Alderney. Τίποτα δεν είναι γνωστό για το παρελθόν του, εκτός του ότι συνελήφθη στα 14 έτη του για κατοχή κλοπιμαίων. Έχει αναπτυχθεί μια αντιπαλότητα μεταξύ του ίδιου και του Phil Bell, τον οποίο ο Ray κατηγορεί ότι συνεργάζεται με την Ομοσπονδιακή κυβέρνηση των ΗΠΑ. Ο Ray είναι αυτός που ενημερώνεται ότι υπάρχει μια μεγάλη ποσότητα διαμαντιών που άνηκαν στον Bulgarin, και τα οποία πρόκειται να πουληθούν στον ιδιοκτήτη νυχτερινών κέντρων Tony Prince, και θέτει σε εφαρμογή ένα σχέδιο υφαρπαγής τους. Τα διαμάντια περνούν στα χέρια του Ray, που αποφασίζει να τα πουλήσει σε Ισραηλινούς εγκληματίες. Την ώρα της πώλησης ωστόσο, συνεργάτες του Tony Prince στήνουν ενέδρα και τα διαμάντια περνούν και πάλι στην κατοχή τους. Προς το τέλος της ιστορίας, ο Ray θα δολοφονηθεί από τον Niko με εντολή του Jimmy, ο οποίος πίστευε ότι ο Ray κατέδωσε την οικογένεια Pegorino.
Darko Brevic: Σέρβος στρατιώτης, που εντάχθηκε στη δεκαπενταμελή στρατιωτική ομάδα του Niko κατά τον Γιουγκοσλαβικό πόλεμο. Ήταν αυτός που πρόδωσε τη μονάδα με αντάλλαγμα ένα χρηματικό ποσό της τάξης των 1.000 δολαρίων, ποσό που είχε μεγάλη ανάγκη λόγω της εξάρτησής του από την ηρωίνη.
Το Grand Theft Auto IV εκτυλίσσεται στη φανταστική Liberty City, μία διαφορετική εκδοχή της Liberty City που εμφανίστηκε στους προκατόχους Grand Theft Auto III και Liberty City Stories. Η Liberty City αποτελείται από 3 μεγάλα νησιά, οι περιοχές των οποίων είναι βασισμένες στις περιοχές της Νέα Υόρκης και του Νιου Τζέρσεϊ. Πιο συγκεκριμένα, σε 4 κομητείες της Νέας Υόρκης: Μπρούκλιν , Κουίνς , Μπρονξ  και Μανχάταν , ενώ η ανεξάρτητη περιοχή Alderney είναι βασισμένη στο Ανατολικό Νιου Τζέρσεϊ. Επίσης, υπάρχουν 3 μικρότερα νησιά, τα Charge Island, Colony Island και Happiness Island, βασισμένα στα πραγματικά νησιά Randalls and Wards, Roosevelt και Liberty αντίστοιχα. Στο αρχή της πλοκής του παιχνιδιού, ο πρωταγωνιστής βρίσκεται στην περιοχή Broker. Οι γέφυρες που συνδέουν το Broker με τις υπόλοιπες περιοχές του παιχνιδιού είναι κλειστές λόγω απειλής τρομοκρατικού χτυπήματος. Όσο η πλοκή του παιχνιδιού θα προχωράει, οι περιοχές θα «ξεκλειδώνονται» και ο πρωταγωνιστής θα μπορεί να τις εξερευνήσει. Για την περιήγηση στη Liberty City υπάρχει ένα μεγάλο οδικό και σιδηροδρομικό δίκτυο αποτελούμενο από δρόμους, γέφυρες, υπόγειες και υποθαλάσσιες σήραγγες. Για τις μετακινήσεις, ο παίχτης μπορεί να επιλέξει μέσα από μια πληθώρα οχημάτων , ελικοπτέρων, αεροπλάνων ή σκαφών.
Επίσης, ο παίχτης θα συναντήσει διάφορες περιοχές και αξιοθέατα που υπάρχουν και στην πραγματικότητα, όπως τη φημισμένη πλατεία Τάιμς Σκουέρ , το Σέντραλ Παρκ , τον ουρανοξύστη Εμπάιρ Στέιτ Μπίλντινγκ , την Γκρίνουιτς Βίλατζ , την Αστόρια , το Διεθνές Αεροδρόμιο Τζον Κένεντι , το Άγαλμα της Ελευθερίας  και άλλα.
Όπως και στα προηγούμενα παιχνίδια της σειράς, έτσι και στο Grand Theft Auto IV υπάρχει μια πληθώρα ραδιοφωνικών σταθμών που ο ήρωας μπορεί να επιλέξει για ακρόαση κατά την οδήγηση. Κάθε σταθμός παίζει ένα συγκεκριμένο είδος μουσικής και έχει μια συγκεκριμένη λίστα τραγουδιών. Η λίστα τραγουδιών κάθε σταθμού αποτελείται από γνωστές επιτυχίες δημοφιλών τραγουδιστών και συγκροτημάτων, όπως των Aerosmith, των Deep Purple, των AC/DC, των The Doors, των Iron Maiden, του Bon Jovi, του Don Omar, της Ruslana, του Bob Marley και άλλων. Στις επεκτάσεις του GTA IV που κυκλοφόρησαν αργότερα, προστέθηκαν περισσότερα τραγούδια.
Στους προηγούμενους τίτλους της σειράς, το πρόγραμμα κάθε ραδιοφωνικού σταθμού ήταν προκαθορισμένο και παιζόταν κατ’ επανάληψη. Στο Grand Theft Auto IV, το ραδιόφωνο είναι δυναμικό. Ο ήρωας μπορεί να ενημερώνεται μέσω αυτού για την ημερομηνία και τον καιρό ανά πάσα στιγμή, ενώ μέσω του ειδησεογραφικού πρακτορείου Weazel, μπορεί να ενημερώνεται για διάφορα συμβάντα που λαμβάνουν χώρα στη Libery City, πολλά εκ των οποίων σχετίζονται και με την πλοκή του παιχνιδιού, όπως για παράδειγμα η σύλληψη της Elizabeta Torres. Επίσης, σε περίπτωση που ο ήρωας επιλέξει να μετακινηθεί με ταξί, μπορεί να ζητήσει από τον οδηγό να αλλάξει ραδιοφωνικό σταθμό. Τέλος, σε όλους τους ραδιοφωνικούς σταθμούς ακούγονται διαφημιστικά μηνύματα διαφόρων ειδών, όπως διαφημιστικά μηνύματα για τηλεοπτικά προγράμματα και για διάφορα εμπορικά προϊόντα και υπηρεσίες .
Τον Απρίλιο του 2018, η Rockstar Games αναγκάστηκε να αντικαταστήσει και να αφαιρέσει πάνω από 50 κομμάτια, λόγω λήξης αδειών. 10 
Οι ραδιοφωνικοί σταθμοί που εκπέμπουν σε όλη τη Liberty City  είναι οι εξής:
έχουν μεταφερθεί σε συγκεκριμένο φάκελο των αρχείων του παιχνιδιού.
