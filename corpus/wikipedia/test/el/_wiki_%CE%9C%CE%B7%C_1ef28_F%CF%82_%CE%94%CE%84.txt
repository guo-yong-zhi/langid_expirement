
Ο Μητροπολίτης Ζακύνθου Διονύσιος Δ΄  είναι Έλληνας κληρικός της Ορθόδοξης Εκκλησίας, επίσκοπος της Εκκλησίας της Ελλάδος και Μητροπολίτης Ζακύνθου από το 2011. Διατέλεσε, επίσης, Επίσκοπος Φωτικής.
Γεννήθηκε στην Αθήνα το 1954. Φοίτησε στην Ριζάρειο Εκκλησιαστική Σχολή, από όπου αποφοίτησε το 1976. Έπειτα σπούδασε στην Πατμιάδα Σχολή, στην Ανωτέρα Εκκλησιαστική Ακαδημία Αθηνών και στην Θεολογική Σχολή Α.Π.Θ., από όπου έλαβε το πτυχίο του το 1983 ως αριστούχος.
εκάρη μοναχός το 1977 από τον τότε επίσκοπο Δωδώνης Χρυσόστομο στην Ιερά Μονή Κοιμήσεως της Θεοτόκου Πεντέλης. Από τον ίδιο χειροτονήθηκε διάκονος το 1977, πρεσβύτερος το 1983 και έλαβε το οφφίκιο του αρχιμανδρίτη.
Από το 1983 έως το 1984 χρημάτισε Ιεροκήρυκας της Ιεράς Μητρόπολης Λαγκαδά και ακολούθως της Ιεράς Μητρόπολης Καισαριανής, Βύρωνος και Υμηττού. Παράλληλα, έδρασε στους τομείς των αιρέσεων, της εξομολόγησης και της νεότητας.
Στις 10 Μαΐου 2010 εξελέγη, μετά από πρόταση του Αρχιεπισκόπου Αθηνών Ιερωνύμου Β΄, βοηθός Επίσκοπος της πάλαι ποτέ Επισκοπής Φωτικής. Χειροτονήθηκε Επίσκοπος από τον τότε Μητροπολίτη Ζακύνθου και Στροφάδων, Χρυσόστομο στον Ιερό Μητροπολιτικό Ναό Αγίου Νικολάου Καισαριανής στις 13 Μαΐου 2010.
Στις 7 Οκτωβρίου 2011, εξελέγη από την Ιερά Σύνοδο της Εκκλησίας της Ελλάδος, Μητροπολίτης Ζακύνθου και Στροφάδων, ως διάδοχος του πνευματικού του πατέρα Χρυσοστόμου.
Στις 23 Ιουνίου 2021, έπεσε θύμα επίθεσης με καυστικό υγρό μαζί με άλλους μητροπολίτες στην Μονή Πετράκη, ενώ συμμετείχε σε συνεδρίαση συνοδικού δικαστηρίου.
