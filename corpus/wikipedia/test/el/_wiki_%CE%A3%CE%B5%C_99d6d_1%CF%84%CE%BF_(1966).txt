Ο σεισμός στο Βάρτο συνέβη στις 19 Αυγούστου του 1966 στην κωμόπολη Βάρτο της επαρχίας Μους στην ανατολική Τουρκία και ήταν 6,8 βαθμών της κλίμακας Ρίχτερ, ενώ η μέγιστη αντιληπτή έντασή του ανήλθε στο επίπεδο IX , ήταν δηλαδή «πολύ καταστροφικός», στη 12-βάθμια Κλίμακα Μερκάλι.
Ο εγκέλαδος στην ανατολική Τουρκία ήταν ανελέητος, καθώς 4.100 σπίτια κατέρρευσαν σε 150 χωριά των επαρχιών Ερζερούμ, Μους, Μπινγκέλ και Μπιτλίς. Ο απολογισμός ήταν τραγικός, καθώς 2.394 άτομα έχασαν τη ζωή τους. Σκηνές ανείπωτης φρίκης σημειώθηκαν στην κωμόπολη Βάρτο, νότια του Ερζερούμ, η οποία ισοπεδώθηκε. Τη στιγμή του σεισμού, σε τοπική κινηματογραφική αίθουσα προβαλλόταν παιδική ταινία. Ο κινηματογράφος κατέρρευσε και από τα ερείπια ανασύρθηκαν νεκρές περισσότερες από 200 μητέρες και μικρά παιδιά, ενώ χιλιάδες τραυματίες και πάνω από 100.000 άστεγοι συμπλήρωσαν την καταστροφή στην πληγείσα περιοχή. 1  Τεράστιες καταστροφές υπέστη και η πόλη Χίνις.
