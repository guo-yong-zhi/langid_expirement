Η Θωμαΐς Ανδρούτσου  είναι Ελληνίδα ηθοποιός της τηλεόρασης, του κινηματογράφου και του θεάτρου. 
Η Θωμαΐς Ανδρούτσου γεννήθηκε στις 27 Απριλίου του 1974 στην Θεσσαλονίκη όπου και μεγάλωσε. Τελειώνοντας το σχολείο σπούδασε υποκριτική στη Δραματική Σχολή Βεάκη.
Έκανε το τηλεοπτικό της ντεμπούτο τη σεζόν 2002-2003 στον δεύτερο κύκλο της οικογενειακής σειράς Άκρως Οικογενειακόν με πρωταγωνιστές τους Γιάννη Μπέζο και Ναταλία Τσαλίκη. Τη σεζόν 2004-2005 πρωταγωνίστησε μαζί με τον Σπύρο Παπαδόπουλο και την Κατερίνα Παπουτσάκη στην κωμική σειρά "Η απλή μέθοδος των τριών".
Τη σεζόν 2006-2007 είχε ένα από τους πρωταγωνιστικούς ρόλους στη σειρά του Δημήτρη Αρβανίτη "Τύχη Βουνό" ενώ την επόμενη σεζόν έπαιξε στη σειρά Super Μπαμπάς. Το 2009 συμμετείχε στις σειρές "Έχω ένα μυστικό..." και Εργαζόμενη Γυναίκα. Από το 2009 μέχρι το 2010 ερμήνευσε το ρόλο της Πελαγίας Καρρά στην κωμική σειρά του Αλέξανδρου Ρήγα Η Οικογένεια Βλάπτει παίζοντας μαζί με τους Χρύσα Ρώπα, Σάκη Μπουλά, Αγγελική Λάμπρη, Πυγμαλίωνα Δαδακαρίδη κ.ά.. 
Το 2015 έκανε μία guest εμφάνιση στο δεύτερο κύκλο της σειράς Μην αρχίζεις τη μουρμούρα ενώ τη σεζόν 2015-2016 πρωταγωνίστησε στην οικογενειακή κωμική σειρά Τρελή Οικογένεια. Το 2017 έκανε μία σύντομη εμφάνιση στη σειρά Το σόι σου ενώ τη σεζόν 2017-2018 πρωταγωνίστησε μαζί με τις Πηνελόπη Αναστασοπούλου, Νίκη Γρανά και Κατερίνα Μισιχρόνη στη σειρά "4χχχ4". 
Έκανε το κινηματογραφικό της ντεμπούτο το 1999 στην ταινία "Αυτή η νύχτα μένει". Ακολούθησαν οι ταινίες Μια φορά και ένα... μωρό , Στα Καλά Καθούμενα  και Μαζί τα φάγαμε . 
Αδερφή της είναι η επίσης ηθοποιός Μαρία Ανδρούτσου ενώ έχουν κι έναν ακόμη αδερφό τον Γιώργο Ανδρούτσο 1 .
