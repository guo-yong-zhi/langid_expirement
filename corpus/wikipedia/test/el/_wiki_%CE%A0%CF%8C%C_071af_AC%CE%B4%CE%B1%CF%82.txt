Συντεταγμένες: 38°49′49″N 20°42′16″E  /  38.83028°N 20.70444°E  / 38.83028; 20.70444
Η Πόλη της Λευκάδος είναι η πρωτεύουσα και μεγαλύτερη πόλη του ομώνυμου νησιού. Βρίσκεται στα βόρεια του νησιού στο κοντινότερο σημείο του, με την απέναντι ακτή της ηπειρωτικής Ελλάδος. Η πόλη, όπως και όλο το νησί αποτελεί τουριστικό προορισμό Ελλήνων αλλά και ξένων προερχόμενων από το αεροδρόμιο του Ακτίου.  Στην είσοδο της πόλης βρίσκεται το βενετικό κάστρο, γνωστό ως κάστρο της Αγίας Μαύρας 1 . Η πόλη αποτελεί επίσης πρωτεύουσα της περιφερειακής ενότητας Λευκάδος και του δήμου Λευκάδος 2 . 
Ο πληθυσμός, σύμφωνα με την απογραφή του 2021 είναι 12.832 στην τοπική δημοτική ενότητα Λευκάδας. Το 2011 καταγράφηκαν 8.673 κάτοικοι 3  και μαζί με τον Πολύγυρο, την Άμφισσα, το Καρπενήσι και το Αργοστόλι είναι οι μικρότερες πρωτεύουσες νομών της Ελλάδος. Στην πόλη της Λευκάδος ξεχωρίζουν τα ξύλινα αντισεισμικά κτήρια, ιδιαίτερης αρχιτεκτονικής, βαμμένα συνήθως σε έντονα χρώματα. Η Πόλη της Λευκάδος είναι ανακηρυγμένος παραδοσιακός οικισμός 4 .
Στην είσοδο της Πόλεως της Λευκάδος βρίσκεται το μεσαιωνικό κάστρο της πόλεως, χτισμένο από τον Βενετό Ορσίνι στις αρχές του 14ου αιώνα 1 . Το κάστρο πήρε την ονομασία του από το εκκλησάκι της Αγίας Μαύρας που βρισκόταν στην ίδια θέση. Η εκκλησία αυτή έδωσε το όνομά της και στο νησί της Λευκάδος για μια μεγάλη περίοδο της ιστορίας. Το κάστρο βρίσκεται στην άκρη του μικρού πορθμού που σχηματίζεται μεταξύ της Λευκάδας και της απέναντι ακτής της Αιτωλοακαρνανίας και περιβάλλεται από τάφρο. 
Οι περισσότεροι δρόμοι της πόλης ξεκινούν από τη γέφυρα που συνδέει την πόλη με την απέναντι ακτή και έχουν ακτινωτή διάταξη. Κύριος δρόμος της πόλης είναι η οδός Ντέρπφελντ, πεζοδρομημένη σήμερα, που έχει το όνομα του διάσημου Γερμανού αρχαιολόγου Βίλελμ Ντέρπφελντ, ο οποίος πραγματοποίησε σημαντικές ανασκαφές στη Λευκάδα στις αρχές του 20ου αιώνα. Στην οδό Ντέρπφελντ βρίσκονται ορισμένα από τα πιο αξιόλογα κτίρια της πόλης καθώς και οι πιο καλά διατηρημένες παλιές εκκλησίες. Πολλές παλιές εκκλησίες της πόλης είναι χτισμένες κατά τη διάρκεια του 17ου αιώνα και είναι τεχνοτροπίας Μπαρόκ. Λόγω της μεγάλης σεισμικότητας της περιοχής όλα σχεδόν τα καμπαναριά είναι μεταλλικά. 
Στην πόλη ξεχωρίζουν τα αγάλματα τριών σημαντικών λογοτεχνών που γεννήθηκαν στη Λευκάδα, του Άγγελου Σικελιανού, του Αριστοτέλη Βαλαωρίτη και του Λευκάδιου Χερν. Από τους επισκέψιμους χώρους της πόλης ξεχωρίζει το αρχαιολογικό μουσείο με ευρήματα από τις ανασκαφές του Ντερπφελντ.
Η δημόσια Βιβλιοθήκη της Λευκάδος ιδρύθηκε το 1953 5 , υπάγεται στο Υπουργείο Παιδείας και στεγάζεται στο αρχοντικό Ζουλίνου, ιστορικά διατηρητέο κτίσμα στο κέντρο της πόλης. Η ίδρυση της είναι αποτέλεσμα προσπαθειών κάποιων πνευματικών ανθρώπων, όπως ο ιστορικός Πάνος Ροντογιάννης, ο δικηγόρος Τάκης Μαμαλούκας και άλλοι που ήθελαν να υπάρξει βιβλιοθήκη στον τόπο τους αλλά και να διασωθούν διάφορα κειμήλια που υπήρχαν διάσπαρτα στο νησί. Αρχικά συγκεντρώθηκαν βιβλία και κειμήλια που αποτέλεσαν τον αρχικό της πυρήνα, ενώ σήμερα περιλαμβάνει περισσότερα από 55.000 βιβλία που καλύπτουν όλο το φάσμα της γνώσης και πολλά με τοπική ιστορία, που αποτελούν πολιτιστική κληρονομιά για τη χώρα. 
Στο ισόγειο του κτιρίου βρίσκονται σύγχρονα βιβλία, χειρόγραφα, παλαίτυπα, χαρακτικά και χάρτες, έργα σύγχρονης τέχνης Λευκαδίων καλλιτεχνών και άλλα κειμήλια. Στον 1ο όροφο στεγάζεται η Συλλογή Μεταβυζαντινών Εικόνων και Θρησκευτικών κειμηλίων από το 16ο αιώνα και μεταγενέστερα. Η συλλογή της εμπλουτίζεται με αγορές που καλύπτουν τις πληροφοριακές ανάγκες των χρηστών και με δωρεές που δέχεται από ανθρώπους του πνεύματος και άλλους φορείς. Η βιβλιοθήκη συμμετέχει ενεργά στην πνευματική ζωή του τόπου και στα πολιτιστικά δρώμενα και έχει επιδείξει αξιοσημείωτη εκδοτική δραστηριότητα, με βιβλία που αφορούν την περιοχή και είναι τα εξής: 
Στη δημοτική κοινότητα της Λευκάδος ανήκουν επίσης οι οικισμοί Φρύνι και Καλλιγόνι. Το Φρύνι έχει πληθυσμό 444 κατοίκους και το Καλλιγόνι 197. Στη θέση που είναι χτισμένο το Καλλιγόνι βρισκόταν στην αρχαιότητα η Νήρικος, η οποία αποτελούσε τη σημαντικότερη πόλη του νησιού κατά τα πρώτα ιστορικά χρόνια της αρχαίας περιόδου, πριν την έλευση των Κορινθίων 1 .
Η Πόλη της Λευκάδας είναι «αδελφοποιημένη» με τις παρακάτω πόλεις:
