
Η Απάμα Β'   ήταν πριγκίπισσα της Δυναστείας των Σελευκιδών, ηγεμόνων των ασιατικών κτήσεων της απέραντης αυτοκρατορίας του Αλεξάνδρου του Μέγα. Ήταν κόρη του Αντίοχου Α' του Σωτήρος, που βασίλεψε κατά την περίοδο  και της Στρατονίκης, κόρης του Δημητρίου του Πολιορκητή. Νυμφεύθηκε τον ηγεμόνα της Κυρήνης, Μάγα, και πιθανώς ταυτίζεται με την Αρσινόη, μητέρα του μοναδικού παιδιού του που γνωρίζουμε σήμερα, της Βερενίκης Β', κατοπινής βασίλισσας της Αιγύπτου.
Περίπου το 275 π.Χ. συμφωνήθηκε ο γάμος της με τον ηγεμόνα της Κυρήνης, το Μάγα, ετεροθαλή αδερφό του φαραώ της Αιγύπτου, Πτολεμαίου Β' του Φιλάδελφου. Μαζί απέκτησαν μια κόρη, τη Βερενίκη, της οποίας το χέρι προσφέρθηκε στο γιο και διάδοχο του Πτολεμαίου, τον Πτολεμαίο Γ' Ευεργέτη. Ο αρραβώνας έλαβε χώρα το 250 π.Χ. Την ίδια ή την επόμενη όμως χρονιά ο Μάγας απεβίωσε και η βασίλισσα του, η Απάμα προσέφερε το χέρι της κόρης της στο συγγενή της, Δημήτριο τον Καλό, γιο του Δημητρίου του Πολιορκητή, τον οποίο ανέβασε στο θρόνο της Κυρήνης.
Ωστόσο λίγο μετά την άφιξή του, ο Δημήτριος έγινε εραστής της ίδιας, πράγμα που εξόργισε τη νεαρή Βερενίκη. Έτσι υπό την καθοδήγησή της ξέσπασε πραξικόπημα. Ο Δημήτριος συνελήφθη στην κρεβατοκάμαρα της Απάμας και θανατώθηκε, ενώ η τελευταία γλίτωσε την τελευταία στιγμή. Η Κυρήνη τελικά προσαρτήθηκε εκ νέου στο κράτος των Πτολεμαίων και η Βερενίκη νυμφεύθηκε τον αρραβωνιαστικό της Πτολεμαίο Γ'. Η ημερομηνία θανάτου της Απάμας μας είναι άγνωστη, καθώς και ο τόπος που διέμενε μετά την απώλεια του θρόνου της.
