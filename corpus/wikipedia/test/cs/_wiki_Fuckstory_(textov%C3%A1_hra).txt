Fuckstory je herní série tří vydaných textových her vytvořených Davidem Havlíčkem v letech 2001 až 2004. Jedná se o textovou hru ve stylu gamebook, v níž se hráč vžije do role teenagera jménem Čeněk, který nemá rád školu a tak z ní během vyučování uteče a pak prožívá všelijaká dobrodružství zakončená většinou ve společnosti nějaké pěkné dívky, kterou během svého toulání objeví.
Textová hra Fuckstory je vytvořena v programovacím jazyce QBasic a je primárně určena pro operační systém MS-DOS a z velké části běží v textovém režimu v základních dosovských barvách. Na úvod vás však přivítá grafický úvodní obrázek. I přes nevalné grafické zpracování se hra těšila na přelomu milénia velikým úspěchům u hráčské komunity.
V roce 2006 bylo ohlášeno pokračování s názvem Fuckstory 4: Fuckulta určené pro Microsoft Windows. Toto pokračování přes spousty avíz v následujících letech dosud nevyšlo a zda vyjde není dosud zřejmé. Přesto byla vydána již v roce 2006 funkční demoverze obsahující první epizodu z několika epizod, z nichž se toto pokračování mělo skládat.
V roce 2006 bylo rozpracováno čtvrté pokračování hry s podtitulem Fuckulta - určené pro Windows a běžící na herním enginu napsaném v Delphi. Základním rozdílem kromě operačního systému měla být oproti první třem dílům širší základna vývojářů - tedy programátor, autor, grafici a kreslíři a hra, ač textová, měla být doplněna obrázky dokreslujícími popisovaný děj. David Havlíček zde působil hlavně jako řídící člen celé vývojářské skupiny. Psaní herního děje se ujal povídkář říkající si Parizval. Hra měla být rozdělena do cca pěti epizod, z nichž čtyři byly dokončeny, ale pak se práce zastavily a doposud  přes různé proklamace Davida Havlíčka se nerozběhly. Přesto ale vznikla funkční demoverze hry, kterou si lze stáhnout na oficiálních stránkách hry.
Vzniklo i několik remaků a mutací Fuckstory či her inspirovaných právě počítačovou hrou Fuckstory - například Normal Scool Day: Houby a Takovej normální den, ty lze stáhnout například na českém textovkářském webu Textovkářův ráj - textovky.cz
Fanoušci této hry také vytvořily anglickou jazykovou mutaci, dále existuje remake prvního dílu pro Android nebo v Javě pro webový prohlížeč. Existuje také možnost zahrát si původní verze hry on-line interpretované emulátorem DosBox.
V době vzniku textových her ze série Fuckstory vytvořil David Havlíček ještě jednu textovou hru s názvem Nostalgia, stalo se tak v roce 2003. Textová hra Nostalgia se hrám Fuckstory značně podobá. Jde taky o příběh teenagera, který se protlouká životem a snaží se sbalit nějakou slečnu. Děj hry je zasazen do podzimní pošmourné nálady a příběh nemá za cíl být veselý, nejedná se tedy - na rozdíl od Fuckstory - o humornou textovou hru.
