Petr Pudil  je český podnikatel, spoluzakladatel family office bpd partners a mecenáš umění.
Podle časopisu Forbes patří Petr Pudil spolu se svými společníky z bpd partners Vasilem Bobelou a Janem Dobrovským mezi stovku nejbohatších českých podnikatelů s celkovým majetkem odhadovaným ve výši cca 19,8 mld. Kč. 3 
Petr Pudil podnikal počátkem 90. let v oblasti reklamy a komunikace. Později se stal ředitelem pro strategii v Mostecké uhelné společnosti, a.s. . V roce 2005 získal s dalšími investory od skupiny Appian Group podíl v MUS, která byla začleněna do nově vzniklé skupiny Czech Coal. Akvizice byla financována úvěrem významného tuzemského bankovního domu. V roce 2008 navýšil svůj podíl ve skupině Czech Coal odkupem podílů Antonína Koláčka a Luboše Měkoty. V roce 2010 svůj podíl prodal společnostem Pavla Tykače.
Petr Pudil svědčil u soudu v tzv. kauze Mostecká uhelná. Pudil, coby bývalý člen představenstva Mostecké uhelné společnosti svědčil v roce 2019 u soudu proti svému někdejšímu spojenci a bývalému manažerovi MUS Antonínu Koláčkovi. Pudil u soudu prohlásil, že ho Koláček ani další obžalovaní neinformovali o tom, že jsou skutečnými vlastníky firmy Appian, která doly ovládla. Ti to ale označili za lež. Také uvedl, že neznal podrobnosti o transakcích přes švýcarské účty. Pudil tak u soudu uplatňoval šestimiliardovou škodu a umožnil tím i vedení soudního řízení ve Švýcarsku. 4  Podle vyšetřování byl Pudil, coby menšinový vlastník , přizván kolem roku 2005 k založení podniku Severočeská uhelná, který MUS po privatizaci odkoupila za šest miliard korun. Následně do roku 2010 doly zcela ovládl Pavel Tykač. Pudil a jeho tehdejší obchodní společník Vasil Bobela v téže době začali být nespokojení s tím, jak jsou obchody vedeny za jejich zády zejména Antonínem Koláčkem a Lubošem Měkotou. Podle vlastní výpovědi chtěli Pudil s Bobelou Severočeskou uhelnou rozvíjet a ne její akcie ve velkém prodávat. Antonín Koláček ovšem u soudu uvedl, že Pudil i Bobela byli od začátku zapojeni do privatizace MUS. Pudil měl mít od roku 1997 na starosti lobbing a strategickou komunikaci podniku a měl vyjednávat podmínky odkoupení zbytkového státního podílu MUS od státu. 5 
V roce 2008 založil Petr Pudil s Vasilem Bobelou a Janem Dobrovským family office bpd partners. Součástí skupiny jsou mezi jinými firmy z holdingu REN Power vyrábějící elektřinu z obnovitelných zdrojů, ze slunce a větru s výrobními kapacitami v ČR, Polsku a Velké Británii. REN Power provozuje energetické zdroje o celkovém instalovaném výkonu 87,8 MWp.
Významnou část aktivit společnosti bpd partners představují developerské aktivity. Realizovanými projekty skupiny jsou například budova dnešní PPF Gate na Evropské třídě v Praze, sousedící administrativní komplexy BLOX a TELEHOUSE a bytové komplexy v Praze např. Royal Triangle ve Střešovicích.
Skupina bpd partners je významným investorem do řady start-upových projektů zaměřených do oblastí biotechnologií, medicíny, potravinářství a dalších špičkových technologií. 6  7  8  9  10  11  12  13  14 
Od roku 2021 je součástí skupiny bpd partners zdravotní klinika ambulantní péče My Clinic. 15 
V roce 2012 vstoupila skupina bpd partners majetkově do společnosti Draslovka lučební závody Kolín a.s., tradičního výrobce chemikálií na bázi kyanidu v Kolíně. Skupina bpd partners tohoto tradičního výrobce kyanidové vlastní společně s B3 Holding.
V roce 2021 oznámila Draslovka záměr stát se globálním hráčem ve výrobě kyanidové chemie. V červnu 2021 oznámila dohodu o koupi výrobce kyanidu sodného od společnosti Sasol South Africa Limited v Sasolburgu . 16  Transakce podléhá schvalování antimonopolních úřadů v JAR a její dokončení se očekává během roku 2022. 17 
V červenci 2021 Draslovka koupila největšího producenta pevného kyanidu sodného na světě, divizi Mining Solution společnosti The Chemours Company v Memphisu, Tennessee, USA. Proces převzetí této společnosti byl dokončen koncem listopadu 2021. 18   
Petr Pudil společně s manželkou Pavlínou založili Nadaci The Pudil Family Foundation. 19  Jejím cílem je podporovat projekty v oblasti výtvarného umění propojující české a mezinárodní umění. Nadace vlastní rozsáhlou sbírku českého a mezinárodního umění.
Nadace The Pudil Family Foundation je majitelem objektu bývalé Zengerovy trafostanice na pražském Klárově. 20  Po náročné rekonstrukci se stal objekt pražskou Kunsthalle, obdobou podobných kulturně-vzdělávacích center v zahraničí. 21  22  Kunsthalle Praha zahájila svou činnost 22. února 2022 výstavou Kinetismus: 100 let elektřiny v umění. 23  24 
Petr Pudil je členem akviziční komise britské galerie TATE 25 , společně s manželkou Pavlínou Pudil jsou členy akviziční komise pařížského Centre Pompidou a oba jsou členy mezinárodního výboru pařížského Palais de Tokyo.
Spolu s Janem Dobrovským a Vasilem Bobelou je Petr Pudil významným sponzorem neziskové obecně prospěšné společnosti Post Bellum, která se v projektu Paměť národa zabývá zaznamenáváním a archivací vzpomínek pamětníků totalitních režimů 20. století. 26  27  Petr Pudil a Jan Dobrovský získali v roce 2021 v soutěži EY Podnikatel roku Cenu České televize za podnikatelský přínos kultuře a umění za podporu projektu Post Bellum. 28  29 
Petr Pudil je od roku 2021 viceprezidentem představenstva středoevropského think tanku GLOBSEC. 30 
Petr Pudil má rád umění a sport. Spolu s manželkou Pavlínou a třemi dětmi žije v Praze.
