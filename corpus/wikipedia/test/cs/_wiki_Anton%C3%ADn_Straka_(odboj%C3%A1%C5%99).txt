Antonín Straka  byl učitel, účastník protinacistického odboje a zástupce velitele výsadku Carbon.
Antonín Straka byl čtvrtým z celkem šestnácti dětí Ondřeje Straky a jeho manželky Kateřiny, rozené Strakové. 1  Dětství prožil v Uherském Ostrohu. Po dostudování se stal učitelem na tamní měšťanské škole. V roce 1935 odešel učit do nedalekého Bzence. Stejně jako dříve v Uherském Ostrohu se i zde intenzivně zapojil do činnosti Sokola.
Od počátku nacistické okupace se Antonín Straka zapojil do odbojové činnosti. Nejdříve jako člen Obrany národa a po její likvidaci zejména jako informační spojka mezi různými odbojovými skupinami a organizátor sbírek na pomoc rodinám osob zatčených a vězněných nacisty. Již v roce 1940 se sešel s konfidentem brněnského Gestapa Viktorem Ryšánkem . Ten byl zpočátku zapojen do protinacistického odboje, ale po zatčení začal pracovat pro Gestapo. Ryšánek mimo jiné vytvořil tzv. volavčí síť, která předstírala odbojovou činnost a dodávala informace nacistům.
Antonín Straka byl poprvé zatčen a na dva měsíce uvězněn 7. dubna 1941. Po propuštění dále pokračoval v odbojové činnosti. Mezi jinými se setkával také s Ryšánkem, kterému v dobré víře poskytl informace vedoucí k dopadení velitele výsadku Zinc Oldřicha Pechala. Straka byl Gestapem záměrně ponechán na svobodě a sledován.
Ihned po seskoku paradesantního výsadku Carbon na území Protektorátu v dubnu 1944 byl Antonín Straka zkontaktován velitelem operace Františkem Bogatajem. Oba rodáci z Uherského Ostrohu byli přáteli již před válkou a Bogataj tak neváhal Straku jmenovat svým zástupcem. Cílem výsadku Carbon vyslaného Londýnskou exilovou vládou bylo navázat spojení s jihomoravským odbojem a pomáhat při přípravě ozbrojeného povstání proti nacistickým okupantům.
O Ryšánkově práci pro Gestapo se členové Carbonu dozvěděli začátkem července 1944. Od té doby Straka ve spolupráci s Bogatajem prostřednictví Ryšánka Gestapu dodával záměrně matoucí informace, čímž Bogataje pomohl uchránit před zatčením a Carbon před zánikem.
Antonín Straka byl znovu zatčen 29. března 1945. Během převozu k výslechu do Uherského Hradiště spáchal sebevraždu otrávením. Stalo se tak měsíc před osvobozením Uherskohradišťska.
