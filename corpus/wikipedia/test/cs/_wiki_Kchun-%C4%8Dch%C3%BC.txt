Kchun-čchü  je čínský tradiční divadelní žánr rozvíjející se od počátků mingského období koncem 14. století. Původně regionální varianta dramat čchuan-čchi získala koncem 16. století popularitu po celé zemi. Měl velký vliv na další vývoj čínské opery, včetně pekingské opery a dodnes je živý.
Kchun-čchü se vyvinula z kchunšanské regionální varianty dramatických her čchuan-čchi. Původně, koncem 14. století, byla provozovaná v jihočínském okrese Kchun-šan , slavným místním autorem tohoto období byl Ku Ťien .
Zůstávala jednou z mnoha místních verzí čchuan-čchi, dokud koncem 16. století Wej Liang-fu nezreformoval kchunšanskou hudbu a Liang Čchen-jü ji v upravené formě nevyužil ve svém dramatu Chuan-ša-ťi. 1  Liang Čchen-jü měl okamžitý úspěch a jeho hudební varianta se rychle rozšířila. Pojmy čchuan-čchi a kchun-čchü poté prakticky splynuly. 2  V následujících desetiletích se žánr kchun-čchü ocitl na vrcholu popularity, objevily se stovky autorů a mnohem více her. 3  K nejvýznamnějším autorům patřil Tchang Sien-cu, autor jedné z nejznámějších her čínské historie, Pavilónu pivoněk, 4  Žuan Ta-čcheng, který napsal devět her kchun-čchü, a současníky ceněný ministr Wu Ping, autor pěti kchun-čchü. 3 
Začátkem 20. století stál žánr před zánikem, a pronásledován byl i během kulturní revoluce. V současnosti existují profesionální soubory v Pekingu, Šanghaji, Nankingu, Čchen-čou, Wen-čou, Chang-čou a Tchaj-peji a množství amatérských souborů.
V tomto článku byl použit překlad textu z článku Kunqu na anglické Wikipedii.
