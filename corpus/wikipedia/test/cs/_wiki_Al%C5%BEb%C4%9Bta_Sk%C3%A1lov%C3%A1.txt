Alžběta Skálová  je česká malířka, grafička a ilustrátorka, dcera výtvarníka Františka Skály. Její práce byla oceněna doma i v zahraničí.
Vystudovala Vysokou školu uměleckoprůmyslovou v Praze, zde prvně od roku 2002 do roku 2003 studovala u Jiřího Barty v ateliéru Filmové a televizní grafiky, následně pak v roce 2008 absolvovala u Juraje Horvátha v ateliéru Ilustrace a grafiky  s autorskou knihou Pampe a Šinka, za kterou získala cenu Magnesia Litera. Absolvovala několik zahraničních stáží , kde se zaměřila hlavně na volnou grafiku, litografii a hlubotisk. 1 
Věnuje se malbě, volné grafice, tvorbě objektů a ilustracím. Její práce je úzce spojena zejména s nakladatelstvím Baobab se kterým spolupracuje. Autorské malonákladové knížky dříve tvořila také v rámci volného sdružení grafiků a tvůrců knih Koprbooks jehož byla zakládající členkou. V roce 2011 spolu s Martinou Kupsovou a Alžbětou Zemanovou byla u zrodu značky NaPOLI , kterou založily a která je zaměřená na vlastní autorskou produkci, zejména knih, plakátů a papírových her. Zde působila aktivně do roku 2014. Autorky NaPOLI se účastnily a vystavovaly na řadě přehlídek malých nakladatelů a současného designu u nás i v zahraničí. Je členkou platformy Ilustrátoři.net, příležitostně spolupracuje se stranou LSJ.
Má za sebou 8 samostatných autorských výstav, z nichž největší přehlídku jí v létě v roku 2019 uspořádala pražská Galerie Villa Pellé, kromě toho se zúčastnila desítek společných expozic u nás, na Slovensku, v Itálii, Německu i Japonsku.
Kromě ilustrace se také věnuje volné tvorbě. Vytváří koláže, filmy, grafiky, ale především akvarely a obrazy. Drobné akvarely slouží jako deník – autorka do nich vpíjí to, co se jí honí hlavou: lidské tváře, vzpomínky na barevné situace, náznaky příběhů nebo sny. Její tvorba je velmi intuitivní. Její ilustrace je propojená a vychází z volné tvorby.
Velké obrazy jsou naproti tomu tematicky ukázněné, vznikají v cyklech a Skálová je vytváří pomocí méně klasických technik, jako je vyškrabávání do sádrokartonu imitujícího omítku nebo „suchý“ akvarel s textilním efektem. Na akvarelech i obrazech nacházíme především lidské tváře a krajiny.
