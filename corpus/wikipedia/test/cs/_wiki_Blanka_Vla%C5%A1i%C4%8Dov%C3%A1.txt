Blanka Vlašič  je bývalá chorvatská atletka, závodnice ve skoku do výšky. Je dvojnásobná mistryně světa  a stříbrná medailistka z olympijských her v Pekingu.
Je dvojnásobnou držitelkou titulu juniorské mistryně světa , halovou mistryní světa  a držitelka národního chorvatského rekordu. Mezi další úspěchy patří druhé  a třetí  místo z mistrovství světa v hale. Jejím osobním rekordem pod otevřeným nebem je 208 cm, které skočila 31. srpna 2009 na mítinku v Záhřebu. Jedná se o třetí nejlepší skok v celé historii. Výše skočila jen Bulharka Stefka Kostadinovová, která drží světový rekord 209 cm od roku 1987.
Již jako šestnáctiletá změřila své síly na Olympijských hrách v Sydney, kde se s výkonem 192 centimetrů nekvalifikovala do hlavní soutěže. O čtyři roky později na Olympijských hrách v Athénách, již jako dvacetiletá, s výkonem 189 centimetrů skončila na celkovém jedenáctém místě. Především mezi těmito lety bojovala s nevyrovnanými výkony. Na evropském šampionátu v Göteborgu  se stala první atletkou, která za výkon vyšší dvou metrů, nebrala cenný kov. O jejím čtvrtém místě rozhodl vyšší počet pokusů, než měla bronzová medailistka Kajsa Bergqvistová. Na Letních olympijských hrách 2008 v Pekingu se s 205 cm skočenými na druhý pokus umístila na druhém místě. O vítězství jí, vydařeným prvním pokusem na této výšce, připravila belgická pětibojařka a skokanka do výšky Tia Hellebautová.
Vlašič je dcera chorvatského rekordmana v desetiboji, Joška Vlašiće. Tatínek jí pojmenoval po Casablance, kde závodil v době jejího narození. Na stadionu je nepřehlédnutelná nejenom díky své výšce , ale také díky svému oslavnému tanci.
V roce 2007 a 2010 vítězka ankety Atlet Evropy. V roce 2010 zvítězila v anketě Atlet světa. V roce 2010 a 2011 se stala celkovou vítězkou Diamantové ligy ve skoku do výšky.
Patří mezi devět výškařek celé historie, které mají skočeno v hale i pod širým nebem 205 cm a více.
Totéž dále dokázaly Bulharka Stefka Kostadinovová, Němky Heike Henkelová a Ariane Friedrichová, Švédka Kajsa Bergqvistová, Belgičanka Tia Hellebautová, Rusky Anna Čičerovová a Marija Lasickeneová a Ukrajinka Jaroslava Mahučichová. 
