Kaple svatého Josefa v Rybništi je římskokatolická orientovaná kaple 1 , často nesprávně označovaná jako kostel. Secesní stavba pochází z let 1909–1912. Autorem návrhu kaple byl varnsdorfský architekt Anton Möller. Poslední rekonstrukcí prošla stavba v roce 2011.
Ves Rybniště byla od svého založení na počátku 18. století farně příslušná k sousední Chřibské, kam místní věřící docházeli na pravidelné bohoslužby. Přípravy na stavbu vlastního svatostánku začaly v Rybništi až na počátku 20. století v návaznosti na velký rozvoj obce ve druhé polovině 19. století. Stavební pozemek odkázala ve své závěti pražskému Spolku svatého Bonifáce vdova Teresia Elstnerová z domu čp. 30. 2  Plány kaple zhotovil architekt Anton Möller  z nedalekého Varnsdorfu. p 1  Výstavba začala roku 1909, o dva roky později ji na svátek svatého Petra a Pavla dne 29. června 1911 slavnostně vysvětil 15. litoměřický biskup Josef Gross . 2  Kaple byla dokončena až dostavbou věže v roce 1912. Prostředky na výstavbu zajistil především Spolek svatého Bonifáce, dále přispěli farníci a průmyslové podniky. I přes odpor místních sociálních demokratů a učitelského sboru přispěla na stavbu také obec. 3 
V období po druhé světové válce se nenašel dostatek finančních prostředků na potřebnou údržbu, kaple tak zchátrala. Celkovou rekonstrukci v letech 1989–1990 zorganizovali Marcel Hrubý a jiřetínský administrátor Stanislav Havlas. 4  Opravenou kapli požehnal 18. litoměřický biskup Josef Koukl . V následujících letech prošel chrám řadou dílčích oprav. V roce 2004 byly do věže osazeny dva nové zvony, roku 2011 proběhla kompletní rekonstrukce fasády.
Kaple svatého Josefa je ve vlastnictví Římskokatolické farnosti Chřibská a není památkově chráněna. Patří k nemnoha secesním sakrálním stavbám v Česku a zároveň je jednou z nejmladších kaplí okresu Děčín. 4  Pravidelné bohoslužby slouží v neděli od 14.00 hodin administrátor farnosti P. Antonín Sedlák.
Jednolodní orientovaná kaple stojí na obdélném půdorysu s odsazeným pětibokým presbytářem. Na jižní stěnu navazuje hranolová věž, průčelí doplňuje předsíň. Původní žluto-bílá fasáda je po poslední rekonstrukci zeleno-modrá. V kapli jsou osazena okna různých tvarů a velikostí, vitrážová okna presbytáře byla restaurována. 5  Štít zdobí nika se sochou patrona kaple, svatého Josefa. Loď je zaklenuta plackou, presbytář valenou klenbou. 6  Mobiliář pochází z doby výstavby kostela. Hlavní oltář zdobí socha svatého Josefa s malým Ježíšem v náručí, po jeho stranách stojí sochy svatého Petra a Pavla. Boční oltáře zdobí sochy Ježíše Krista a Madony. 4  Varhany pocházejí z dílny pražského Heinricha  Schifnera , který je instaloval pravděpodobně roku 1914. Disponují dvěma manuály s devíti rejstříky a pedálem s dalšími dvěma rejstříky. 7 
Ve věži jsou osazeny tři zvony. Nejstarší zvon se jmenuje svatý Hermann a vyrobila jej v roce 1926 chomutovská zvonařská dílna Richarda Herolda. Jako jediný přežil válečné rekvizice z roku 1942, váží 340 kg, v průměru měří 840 mm a je laděný do tónu b1. Dne 22. května 2004 instalovala firma Boroko dva nové zvony. Svatý Josef o průměru 1005 mm váží 620 kg a je laděn do tónu gis1, svatý Bonifác o průměru 765 mm váží 280 kg a je laděn do tónu cis2. 8 
Kolem kaple prochází červená turistická trasa, která směřuje k Farské kapli . Jihozápadním směrem stojí kaple Tří králů dostupná po modré turistické trase. Farní kostel svatého Jiří ve Chřibské se nachází ve vzdálenosti přibližně 3 kilometry jihozápadním směrem.
