George H. Gay, ml.  byl pilot torpédového bombardéru Douglas TBD Devastator squadrony amerického námořnictva VT-8, operující v Pacifiku z letadlové lodi USS Hornet. Během bitvy u Midway se proslavil jako jediný člen squadrony VT-8 z Hornetu 1 , který přežil útok na japonské letadlové lodě.
George H. Gay, Jr. se narodil ve městě Waco. Studoval v texaském Austinu a Houstonu než začal studovat na dnešní Texas A&M University.
Po vypuknutí druhé světové války se přihlásil do armády. USAAC ho ze zdravotních důvodů nepřijalo a proto vstoupil do amerického námořnictva. Pilotní zkoušky dokončil v září 1941. Poté se na Hornetu připojil k nově vytvořené squadroně VT-8, které velel John C. Waldron. VT-8 byla na palubě lodi i během Doolittleova náletu na Tokio. Brzy nato již následovalo nasazení u Midway. VT-8 zde napadla japonské lodě bez doprovodu stíhacích letounů a japonská obrana tak všechny letouny sestřelila. Ze 30 členů osádek Devastatorů přežil George Gay jako jediný.
Během útoku na letadlovou loď Kaga byl jeho navigátor zabit a sám George Gay zraněn, přesto svůj útok dokončil . Po útoku byl jeho TBD-1 Devastator 8-T-14 BuNo 1518 sestřelen japonskými A6M2 Zero. Plavaje na mořské hladině pak mohl pozorovat další útoky amerických letounů, které potopily čtyři japonské letadlové lodě  a přinesla tak obrat ve válce v Pacifiku.
Po 30 hodinách strávených ve vodě ho 5. června zachránil létající člun PBY-5A Catalina  od VP-44 Golden Pelicans z Midwaye. 2  George Gay byl poté přijat admirálem Nimitzem a mohl mu osobně potvrdit potopení tří letadlových lodí. Poté byl nasazen v bitvě o Guadalcanal, po které nadále působil ve výcviku.
George Gay obdržel Navy Cross, Air Medal a dokonce byl jmenován v Presidential Unit Citation.
Po válce strávil 30 let jako pilot u aerolinek TWA. Napsal také autobiografickou knihu s názvem Sole Survivor.
V tomto článku byl použit překlad textu z článku George H. Gay, Jr. na anglické Wikipedii.