Стоян Янкулов, с прякор Стунджи, е български музикант-перкусионист. Свири на пиано, тарамбука, тъпан, дръмбой и барабани.
Стоян Янкулов осъществява записи на джаз, поп и етно музика. Това съществено е повлияло на уникалния му стил на свирене. Той успява да възпроизведе оркестрово звучене на ударните инструменти. Понякога у слушателя се създава впечатлението, че свири повече от един перкусионист. „Усвояването на други техники – от баса, пианото или други инструменти, е полезно в този процес. Да свиря за мен е да общувам“.
Янкулов разчупва и разширява традиционния начин на свирене на барабани, тъпан, перкусия, като прилага нови техники и нестандартни музикални идеи. Съчетавайки автентичния фолклор с нови изразни средства при ударните инструменти, Стоян Янкулов разкрива неограниченото разнообразие и емоционалната наситеност на уникалната българска култура.
Стоян Янкулов е роден на 10 септември 1966 г. в град Елин Пелин, Софийска област. На 8-годишна възраст започва уроци по пиано. По същото време проявява интерес и към ударните инструменти. От ранна възраст той вече е основа на музикални състави като барабанист. В София завършва музикално училище „Любомир Пипков“, а след това и Държавна музикална академия „Панчо Владигеров“ със специалност ударни инструменти. Приет е в Биг бенда на Българското национално радио. Янкулов свири с рок и джаз групи, с фолклорни ансамбли, джаз-рок и фюжън групи.
Концертира в България, Финландия, Белгия, Германия, Холандия, Франция, Италия, Чехия, Турция, САЩ, Канада, Япония, Русия.
Стоян Янкулов е презентирал българското културно наследство пред президентите на България, Гърция, Армения, Унгария, пред Негова светлост Принц Алберт, Краля и кралицата на Швеция, Коиджиро Мацура – UNESCO, министрите на ОССЕ.
Участва в проекти на Боби Макферин, Окай Темиз, Корнел Хорват, Карло Рицо, Арабел Караян, Енвер Измаилов, както и с Теодосий Спасов, Иво Папазов, Милчо Левиев, Симеон Щерев, Йълдъз Ибрахимова, Анатолий Вапиров, Петър Ралчев.
Янкулов в дует с Елица Тодорова се класират на престижното 5-о място във финала на международния конкурс „Евровизия“ през 2007 г. във Финландия.
Последните му проекти са с виртуозния бас китарист Хуан Гарсия-Херерос от Колумбия, Роберто Куинтеро – перкусия от Венецуела, Ерик Мартиньон – пиано от Венецуела/САЩ.
