Кичево  е град в Северна Македония.
Разположен е в средната част на западната част на Северна Македония, в Кичевската котловина край югоизточните склонове на планината Бистра. От Скопие Кичево е отдалечено на 112 km, а се намира на около половината път между Гостивар  и Охрид .
Кичево се споменава от началото на XI век като един от градовете на Охридската епархия. 1  Съществуват обаче и сведения, според които Кичево е съществувало като населено място още в ІХ век. В своята първа грамота от 1019 г. Василий Българоубиец повелява на охридския архиепископ да има като своя епархия градовете Охрид, Преспа, Мокра и Кичево. От XII век Кичево, заедно с Дебър, образува отделна епархия и влиза в диоцеза на Охридската архиепископия до самото ѝ унищожение . 2 
Градът е завладян от османския пълководец Лала Шахин в 1385 година. Първоначално няма големи промени в демографската картина на населението, но по-късно, под влияние на Халветийския и Бекташкия тарикат, броят на мюсюлманското население в Кичево се увеличава значително. 3 
В ΧΙΧ век Кичево е българо-помашко градче, център на каза в Османската империя. В „Етнография на вилаетите Адрианопол, Монастир и Салоника“, издадена в Константинопол в 1878 година и отразяваща статистиката от 1873 година, Кичово  е посочен като град с 474 домакинства с 1050 жители мюсюлмани и 360 българи. 4 
Според статистиката на Васил Кънчов  към 1900 година в Кичево живеят 1200 българи християни, 3560 българи мохамедани и 84 цигани. 5 
В телеграми, изпратени до председателя на Парламента по спорните черкви и училища в Македония и Одринско, пише:
От името на всичкото българско население молим почит Парламент за възвръщането черквата и манастира на законните им притежатели.
От името на махаленците във Варош 
Кметове: Г. Якимов и П. Апостолов 6 
Настоятел на манастира Архимандрит Софроний 7 
Към началото на ХХ век Кичевското землище обхваща 80 села, които според местоположението си образуват местностите Капачка, Горно Кичево, Рабетин кол и Долно Кичево. От тези села 47 са чисто български, 6 чисто помашки, 7 смесени с помаци, 8 смесени с албанци и 12 села чисто албански. 2 
Почти цялото християнско население на града е под върховенството на Българската екзархия. Според митрополит Поликарп Дебърски и Велешки в 1904 година в Кичево има 21 сръбски къщи. По данни на секретаря на Екзархията Димитър Мишев  в 1905 година в Кичево има 1440 българи екзархисти, 32 българи патриаршисти гъркомани и 32 българи патриаршисти сърбомани. 8  Наместник на патриаршеския митрополит сърбин Варнава Скопски е Никола Тонич. 9 
По време на Първата световна война, в 1918 година, български кмет на Кичево е М. Д. Чукалев. 10 
Кичевското поле е плодородно. Тук става добра пшеница и грозде. В някои села има хубави градини с ябълки, сливи и кестени. Прочути са кичевските любеници. 11 
Много жители на Кичево и Кичевско се изселват в град Мездра, България, където до Деветосептемврийския преврат в 1944 година съществува културно-просветно дружество, носещо името на прочутия кичевски войвода Йордан Пиперката.
Според преброяването от 2002 година Кичево има 27 067 жители. 12 
Само на 3 km от центъра на града на склоновете на Бистра се намира известното място за излет Крушино.
В XVIII век в Кичево или в района е роден един от първите български възроженци Йоаким Кърчовски , виден учител и родоначалник на българската печатна книжнина. От Кичево е водачът на албанското въстание в Дебърско от 1843 – 1844 година Цен Лека. Видни дейци на ВМОРО от Кичево са Ангел Бунгуров , Манасий Бабов  и Стефан Николов . Владимир Полежиноски  и Борис Алексовски  са политици от Югославия, а Владимир Талески  и Аце Спасеновски  – от Северна Македония.
