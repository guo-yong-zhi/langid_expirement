Едмон Йожен Алексис Ростан  е изтъкнат френски поет и драматург, автор на десетина пиеси, една от които – световноизвестната „Сирано дьо Бержерак“ .
Роден е на 1 април 1868 година в Марсилия, Прованс, в заможното семейство на издател, известен журналист и икономист. Учи литература, философия и история в Париж. Жени се за поетесата Роземонд Жерар, с която има двама сина.
През 1901 г. Ростан става най-младият писател член на Френската академия.
Умира от испански грип на 2 декември 1918 година в Париж на 50-годишна възраст.
През 1895 г. знаменитият актьор Констан Коклен поръчва на Ростан да му напише пиеса. Две години по-късно, на 27 декември е генералната репетиция на „Сирано дьо Бержерак“, която донася признание и слава на автора. Още на 1 януари следващата 1898 Ростан е удостоен с ордена на Почетния легион.
От края на декември 1897 г. в продължение на 15 месеца се играят 400 представления на „Сирано дьо Бержерак“. С кратко прекъсване след смъртта на Коклен те продължават и през април 1913 г. се празнува 1000-ното. През 1983 г. специалистите преброяват 14 хил. само във Франция.
