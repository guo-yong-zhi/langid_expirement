Средноафганските планини или Хазараджат е планинска система в Централен Афганистан, разположена в източната част на обширната Иранска планинска земя, основно в басейните на реките Херируд, Фарахруд и Хелманд. На север долината на река Херируд и прохода Нил я отделя от планинската система на Паропамиз, на североизток прохода Шибар от планинската система на Хиндукуш, на югозапад склоновете ѝ постепенно потъват в пустините Дащи Марго и Регистан, а на югоизток – постепенно преминават в по-ниските Сюлейманови планини. Дължина около 600 km и ширина до 300 km. Състои се от един планински възел – хребета Баба , от който ветрилообразно в западна и югозападна посока се простират постепенно понижаващи се хребети: Касамург , Банди Баян , Сиахкох , Чихилабдалан , Занг , Кохи Малманд , Кохи Хурд , Кансан , Мазар , Шах Максуд  и др. Всички те представляват система от опустинени, средновисоки хребети. Изградени са основно от варовици и шисти. От тях водят началото си големите афгански реки Херируд , Фарахруд, Шашруд, Хелманд и Аргандаб  и Кабул . На височина до 2400 m господства пелиново-ефемеровата полупустиня, на места с малки горички от шам фъстък. Нагоре следват участъци с фригана и малки арчеви  горички, а заравнените участъци са заети от сухи степи. В подножията им са разположени множество оазиси Тагаб, Таринкот, Лашкар Гах, Кандахар и др. 1 
