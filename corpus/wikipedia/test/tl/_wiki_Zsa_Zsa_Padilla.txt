Esperanza Perez Padilla , kilalang malawakan sa pangalang Zsa Zsa Padilla , ay isang tanyag na mang-aawit at artista ng pelikulang Pilipino.
Si Zsa Zsa Padilla ay isinilang sa pangalang Esperanza Perez Padilla noong 1964, anak nina Esperanza "Kating" Felipa Perez at ang aktor at sportsman na si Carlos Padilla, Sr., na naging bantog bilang referee ng makasaysayang Thrilla in Manila. Si Zsa Zsa, magmulat-mula pa, ay naging isang tanyag na mang-aawit na tumampok sa iba't ibang mga konsyerto at malalaking palatuntunan sa Pilipinas at mga ibang bansa; at gayundin bilang artista sa pelikula, telebisyon at entablado. Siya din ay naging isang modelong pang-komersyo, endorser ng produkto, negosyante, vlogger; at kumakatha ng kanta.
Nagsimula si Padilla bilang isang miyembro ng bandang Hotdog, isa sa mga nagtaguyod ng Manila Sound noong kalagitnaan ng dekada-70. Siya ay nagsimula bilang isang tanging mang-aawit noong 1982.
Noong 1987, siya ay unang gumanap sa telebisyon sa seryeng “Lovingly Yours, Helen”. Noon ding taon na iyon, siya ay tumampok sa pinilakang-tabing sa unang pagkakataon, sa pelikulang “Mga Anak ni Facifica Falayfay”, katambal ng komedyanteng Pilipino na si Dolphy. Si Zsa Zsa ay may tatlong anak na babae: si Karylle mula sa kanyang unang asawa na si Modesto Tatlonghari; at sina Zia at Nicole bunga ng kanilang pagsasama ni Dolphy Quizon sa mahigit na dalawampung taon. .
