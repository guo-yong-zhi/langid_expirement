Pontosságellenőrzött
Ez a szócikk a Sailor Moon című anime  második évadának epizódismertetőit tartalmazza. A sorozat a TV Asahi és a Toei Animation együttműködésének köszönhetően készülhetett el, 1993–1994-ben. Magyarországon 1998-ban került bemutatásra, az AB International Distribution által végzett szinkronizálás után az RTL Klubon.
Az évad elnevezésében az "R" nem jelent tulajdonképpen semmit, de általánosan elfogadott, hogy a "Return" vagy a "Romance" rövidítése lehet. A történet a mangát követve a "Black Moon" -sztoriszálat követi, de mivel a kettő egyszerre készült, és nem voltak meg az alapok, az anime egy 13 részes bevezetővel indul, ami elég időt biztosított arra, hogy a manga is elkészüljön. Az úgynevezett "Makaidzsu"-történetben a holdharcosok visszanyerik az előző évad végén elveszített memóriájukat, és újra aktiválni kell erejüket, mert két titokzatos idegen érkezik a Földre, hogy energiát szerezzen fájuk számára. A folytatásban pedig egy különös kislány, Csibiusza érkezik a Földre, akit új ellenségek, a Fekete Hold harcosai, Gyémánt herceg vezetésével próbálnak elkapni, de valódi indítékaik még nem egészen tisztázottak.
Az egyszerűség kedvéért az eredeti japán, az abból lefordított, és az RTL Klub által adott magyar epizódcímek szerepelnek az ismertetőben. A szereplők nevei azonban az eredeti japán változatnak megfelelőek.
