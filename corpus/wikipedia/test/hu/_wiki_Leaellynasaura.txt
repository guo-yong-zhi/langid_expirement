Pontosságellenőrzött
A Wikifajok tartalmaz Leaellynasaura témájú rendszertani információt.
A Wikimédia Commons tartalmaz Leaellynasaura témájú kategóriát.
A Leaellynasaura egy kis méretű, körülbelül 2–3 méter hosszúságú két lábon járó, növényevő ornithopoda dinoszaurusznem volt, amely a kora kréta korban, mintegy 108 millió évvel ezelőtt élt. 1 
Az első példányát az ausztráliai Victoria államban levő Dinoszaurusz Öbölben  fedezték fel, sok más hiányos dinoszaurusz maradvány között. Ausztrália délkeleti része a kora kréta korban a déli sarkkörön belül, egy nagy kiterjedésű kontinens részeként helyezkedett el, ami egy meglehetősen hideg  éghajlatú erdős terület volt. Ennél délebbre, az Antarktiszon találtak rá, egyebek mellett a Cryolophosaurus maradványaira is, amely további bizonyítékul szolgál arra, hogy a dinoszauruszok számukra nem kimondottan kedvező körülmények között is élhettek, amiket tovább nehezíthetett az a helyzet, hogy a téli időszakban a nap négy hónapig nem kelt fel.
A Leaellynasaurát hagyományosan a hypsilophodontidák családjába sorolták, amelyet az ornithopoda alrend egy kevésbé bazális, de meglehetősen sikeres, a világ legtöbb részén fellelhető csoportjának gondolták. Egyesek primitív iguanodontiának, mások pedig primitív madármedencéjűnek tartották, manapság azonban az az elterjedt nézet, hogy egy nem-iguanodontia Ornithopoda volt, mivel a hypsilophodontida rendszertani csoport létjogosultságát megkérdőjelezték. 3  Típusfaját a Leaellynasaura amicagraphicát 1989-ben ­írták le. A nevét Leaellyn Richről, az őslénykutató házaspár, Tom Rich és Patricia Vickers-Rich lányáról kapta, aki rátalált az állat majdnem teljes, fosszilizálódott koponyájára. Holotípusa  egy fiatal, 75 centiméter hosszú és 30 centiméter magas egyed, melynek csontváza csak részlegesen őrződött meg. 4 
Méretéről, alakjáról és életmódjáról rokonaival való összehasonlításából lehet következtetni. Feltehetően cikászokkal, páfrányokkal és tűlevelűekkel táplálkozott. A koponyája vizsgálata során megállapították, hogy nagy szemekkel rendelkezett és agyának optikai lebenye is nagy méretű volt, ami alapján feltételezhető, hogy ez az állat a sötét időszakok alatt is tevékenykedett. Abból a tényből, hogy szokatlanul alacsony hőmérsékleten élt , a tudósok arra következtettek, hogy a Leaellynasaura meleg vérű volt.
Különleges ismertetőjegye a szemén kívül elképesztően hosszú farka volt, amely testhossza háromnegyedét tette ki. Mindössze néhány hadrosaurida rendelkezett több farokcsigolyával a madármedencéjű dinoszauruszok közül. 5 
Egyes ábrázolások szőrzetszerű képletekkel látják el az állatot, azonban ez egyelőre egy még vitatott elképzelés.
A Leaellynasaura látható a BBC 1999-es Dinoszauruszok, a Föld urai , című dokumentumfilm-sorozatának ötödik részében.
Stephen Baxter Evolution cí­mű könyvének The Last Burrow cí­mű fejezetében feltűnik egy hideg éghajlaton kifejlődött Leaellynasaura.
