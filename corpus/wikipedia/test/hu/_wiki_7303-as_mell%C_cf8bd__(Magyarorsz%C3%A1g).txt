Pontosságellenőrzött
A 7303-as számú mellékút egy négy számjegyű mellékút Veszprém vármegye déli részén, Balatonfüred régi városközpontját és a Balaton-parttól távol eső városrészeit köti össze a 71-es főút aszófői szakaszával. Bő hat és fél kilométernyi hosszának nagyobb részében egybeesik a nyomvonala a balatoni „Római útéval”.
A 71-es főútból ágazik ki, annak 38+500-as kilométerszelvényénél, Balatonfüred központjában egy lámpás kereszteződésben. Északnyugati irányban indul, Jókai Mór utca néven; kevesebb, mint 150 méter előtt kiágazik belőle délnyugat felé a 71 119-es út, ami a városi buszpályaudvarra vezet, majd ott 400 méter után véget is ér. 300 méter után keresztezi a Székesfehérvár–Tapolca-vasútvonalat , onnantól Ady Endre utca néven halad tovább. 1,2 kilométer után elér egy körforgalmú csomópontot, itt találkozik az északkelet felől érkező Arácsi úttal és egyúttal a Római út nyomvonalával.
Itt ráfordul a Római útra nyugat felé, ezalatt elhalad a város katolikus nagytemploma és városházája előtt. Előbb neve Szent István tér, majd az 1+350-as kilométerszelvényénél kettéágazik: nyugatnak kiágazva a 7304-es út  indul Balatonszőlősön és Tótvázsonyon át a 77-es út felé, a 7303-as pedig a római nyomvonalon megy tovább Bajcsy-Zsilinszky utca néven. 2. kilométere után éri el a városi köztemetőt, majd elhagyja a város házait. Ezután szőlősdombok között kanyarog a Tihanyi-félsziget vonalában. A következő település, Aszófő területére viszont csak 4,7 kilométer után lép és a 6. kilométer után éri el a község első házait. Itt Rákóczi Ferenc utca néven húzódik, 6,4 kilométer után keresztezi a 7307-es utat, ami itt mindössze 200. méterszelvényénél jár. A 71-es főútba visszatorkollva ér véget, annak 45+600-as kilométerszelvényénél.
Teljes hossza, az országos közutak térképes nyilvántartását szolgáló kira.gov.hu adatbázisa szerint 6,654 kilométer.
Eredeti nyomvonala Csopakon kezdődött a 73-as úton. A Római út nyomvonalát követte teljes hosszon, a balatonarácsi templomig a mostani 7221-es út nyomvonalán, majd onnantól a városközpontig az Arácsi úton, amely jelenleg önkormányzati útként működik.
