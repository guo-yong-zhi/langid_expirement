Pontosságellenőrzött
A Dolmen – Rejtelmek szigete  egy francia misztikus tévésorozat, amely 6, egyenként 90 perces epizódból áll. A sorozat Didier Albert rendezésében készült Ingrid Chauvin főszereplésével. Először a TF1 tévécsatornán közvetítették Franciaországban, 2005. június 13-a és július 18-a között. Magyarországon az RTL Klub sugározta 2006 nyarán, hetente egy epizóddal.
Marie Kermeur, a bresti rendőrnő visszatér szülőhelyére, a Bretagne partjaitól pár kilométerre fekvő Ty Kern szigetére, hogy ott menjen férjhez gyermekkori szerelméhez, Christian Bréhathoz. A legénybúcsú éjszakáján azonban egyik bátyja, Gildas rejtélyes módon meghal. Bár mindenki meg van róla győződve, hogy baleset történt, Marie hiszi, hogy bátyja nem véletlenül zuhant le a szikláról, hanem meggyilkolták. Nyomozni kezd, amivel kivívja a szigeten élő babonás breton lakosság haragját. Egymást követik a gyilkosságok, a sziget előkelő családjainak tagjait sorra találják holtan. A tengerparton lévő ősi kelta síremlék egy-egy köve minden gyilkosság után vérezni kezd. Párizsból Lucas Fersen nyomozó, a rituális bűntények szakértője érkezik a szigetre, hogy felderítse a rejtélyes ügyet. Eleinte rivalizálnak Marieval, később azonban egyre inkább összeszokott csapattá válnak, és vonzalom támad köztük. Ezt a lány vőlegénye, Christian olyannyira nem nézi jó szemmel, hogy faképnél hagyja Mariet, és elindul élete vitorlásversenyén. Yves Pérec, az orvos és polgármester, a felesége, Chantal, Marie másik bátyja, Loïc és annak fia, Nicolas sorra halnak meg, ám senki sem tudja hogy miért.
Lassanként kiderül, hogy harmincöt évvel ezelőtt, 1968-ban, hat gyerek, köztük Gildas, Loïc, Yves Pérec és Christian Bréhat egy régi legenda nyomán elsüllyesztettek egy hajót úgy, hogy lámpáikat világítótoronyként használva zátonyra csalták. A hajón két ír férfi és egy nő utazott, akik mind meghaltak, azonban egy nagyszabású bankrablás zsákmányát szállították magukkal. Ezt a sziget ma előkelő családjai, a Kersaint, a Kermeur és a Le Bihan családok osztották szét maguk között. A nő, aki velük utazott, azonban túlélte a hajótörést, és utána vágták el a torkát, a testét pedig mérföldekkel arrébb, a molleni öbölnél vetette partra a víz. Azonosítani sosem sikerült, csak egy „Mari” feliratú nyakláncot viselt, a névazonosság Marie Kermeur-rel pedig senkit nem hagy nyugodni, a rendőrnőt főleg nem.
Később az is napvilágra kerül, hogy Gwenaëlle Le Bihan, a jómódú és rideg cukrászüzem tulajdonosnője, Yvonne Le Bihan lánya és annak értelmi fogyatékos öccse, Pierric is jelen volt a süllyesztésnél. Sőt Pierre-Marie de Kersaint, a sziget legbefolyásosabb, nemesi gyökerekre visszatekintő családjának tagja, a már nyolcvanas éveiben járó, de ma is kegyetlen és rettegett üzletember, Arthus de Kersaint fia is a süllyesztők között volt.
Marie és Lucas Fersen kiderítik, hogy a vérző sziklák, az időnként megjelenő szellemhangok és jelenések mind csupán szemfényvesztések, ami mögött Stéphane Morineau, a sziget ügyefogyottnak tűnő csendőrparancsnoka áll, aki a gyilkosságok egy részét is elkövette . Azonban általa nem sikerül eljutni a gyilkoshoz, mivel menekülés közben meghal.
Lassan körvonalazódik az indíték és a tettes kiléte. Kiderül, hogy Patrick Ryan, a nemrég a szigetre érkezett ír író harmincöt évet ült börtönben, mert részt vett az 1968-as bankrablásban, és véletlenül megölt egy rendőrt. Az is kiderül, hogy ő valójában Erwan de Kersaint, az idős Arthus de Kersaint halottnak hitt fia, Pierre-Marie testvére, aki Írországban személyazonosságot változtatott és megnősült, a felesége pedig a mollen-i ismeretlen halott, Mari volt, de közvetlenül esküvője után szerencsétlen körülmények között börtönbe került. Bosszúját harmincöt éven át tervezte, és mivel nem tudta, ki felelős a felesége meggyilkolásáért, mindenkivel leszámolt, aki ott volt a süllyesztésnél. Csak a végén tudja meg, hogy apja, Arthus vágta el Mari torkát, ezért utoljára vele is végez.
Marie Kermeur végül megtudja, hogy a Kermeur család csak örökbe fogadta, és valójában Patrick Ryan és a mollen-i ismeretlen gyermeke, aki újszülöttként túlélte a hajótörést.
Mikor el akarják fogni, a megkeseredett és megtört Ryan, akit idáig is csak a bosszú éltetett, közli lányával és Fersen nyomozóval, hogy nem megy vissza a börtönbe, és húsz méter magasból, egy világítótorony tetejéről a tengerbe veti magát. Bár nagy valószínűséggel összezúzza magát a parti sziklákon, holttestét a rendőrök nem találják meg.
Marie Kermeur az ügy lezárása és a rejtély tisztázódása után végleg szakít vőlegényével, Christian Bréhat-val, akiről kiderül, hogy többször becsapta és a vitorlásversenyen való eltűnése majd csodás megmenekülése is csak átverés volt. Marie a Brestbe tartó komp fedélzetén igent mond Lucas Fersen nyomozó házassági ajánlatára.
Kermeur család
Pérec család
Kersaint család
Le Bihan család
Egyéb szereplők
Le Conquet  és környéke, a félsziget, Brest .
A sorozat eddig mindössze francia nyelven jelent meg, 2005. július 28-án a TF1 Vidéo forgalmazásában.
