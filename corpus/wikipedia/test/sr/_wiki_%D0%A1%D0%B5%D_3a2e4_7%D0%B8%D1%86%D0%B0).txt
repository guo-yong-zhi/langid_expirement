
Северина Вучковић , позната само као Северина, хрватска је поп и поп-фолк певачица.
Рођена је 21. априла 1972. године у Сплиту. Она има две сестре. Са 10 година је наступала у мјузиклу „Фране Штрапало“. Похађала је средњу музичку школу у Сплиту, и са 17 година почиње професионалну певачку каријеру. Објавила је 12 албума и сарађивала је са многима, као, на пример, Арсеном Дедићем, Џибонијем, Никшом Братошом и Жељком Бебеком. Северина се у јавности појављује и као манекенка, водитељка, и глумица. Године 2003, наступа у ријечком Хрватском народном казалишту у главној улози рок опере „Каролина Ријечка“, а 2004. године с редитељем Пеђом Личином снима филм „Гдје је нестала Словенија?“. 1 
Након вишегодишње паузе, 2004. године објављује албум Severgreen. Године 2006, је учествовала на Дори, такмичењу за представника на Песми Евровизије, и победила са песмом „Моја штикла“, са којом је представљала Хрватску на Песми Евровизије 2006. у Атини, освојивши 13. место. Песму је написао Борис Новковић, текст Северина Вучковић, а аранжман Горан Бреговић.
Дана 20. фебруара 2012. године, Северина је у Сплиту родила своје прво дете, сина Александра, из ванбрачне заједнице са Миланом Поповићем. 2  Исте године, у децембру, објављује нови студијски албум Добродошао у клуб у издању дискографске куће Далас рекордс. Са албума је издато неколико успешних синглова: „Бред Пит“, „Италиана“, „Град без људи“, „Узбуна“ и други. После успешног албума, креће на велику регионалну Турнеју Добродошао у клуб која ће посетити земље западног Балкана. Турнеја је почела концертом у Ријеци 23. марта 2013. године 3  4 
На лето 2014, снимила је песму „Uno momento“ у дуету са Министаркама која је постала други највећи успех у регији по броју прегледа са преко 100 милиона на сајту Јутјуб. 5 
Северина се 25. септембра 2015. године венчала са некадашњим фудбалером Игором Којићем, сином певача Драгана Којића Кебе.
Појављује се и у филму Последњи Србин у Хрватској у улози Франческе Гамбини де ла Норде. 6  7 
Хрватски веб сајт „index.hr“ је 2004. године дошао до приватног снимка сексуалног чина између Северине и њеног тадашњег дечка, Милана Лучића. Веб-сајт је јуну 2004. године објавио снимке из филма. Северина је покренула тужбу против сајта због нарушавања приватности и тражила одштету од 75.000 куна. Суд је, међутим, одбацио оптужбе.
 Медији везани за чланак Северина на Викимедијиној остави
