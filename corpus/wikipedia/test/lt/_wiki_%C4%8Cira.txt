Čira (isp. Río Chira) – upė Ekvadore ir Peru. Prasideda Ekvadoro Lochos provincijoje, vakariniuose Andų šlaituose. Prasideda kaip Katamajas (Río Catamayo). Teka į vakarus tarpukalnių slėniais. Ištekėjusi iš kalnų upė pasuka į pietvakarius, susilieja su Makara ir sudaro Peru-Ekvadoro sieną (nuo čia upė vadinama Čira). Už El Alamaro teka Peru teritorija (Piuros departamentas). Žemupyje teka į vakarus, sudaro upės oazę Sečūros dykumos apsuptyje. Įteka į Ramųjį vandenyną ties Vičajaliu (į šiaurę nuo Paitos.
Peru teritorijoje įrengta Poečoso užtvanka, apsauganti žemupio slėnį nuo potvynių. Upės vanduo naudojamas drėkinimui.
Svarbiausias miestas prie Čiros – Suljana .
