Boleslovas Balzukevičius  – Lietuvos/Lenkijos skulptorius.
Boleslovas Balzukevičius gimė 1879 m. vasario 12 d. Vilniuje skulptoriaus Vincento Balzukevičiaus šeimoje. Boleslovo brolis Juozapas Balzukevičius – dailininkas, sesuo Liucija Balzukevičiūtė – tapytoja. 1  2  3 
Pagrindinį išsilavinimą dailės moksluose įgijo besimokydamas Vilniaus piešimo mokykloje, vadovaujamoje Ivano Trutnevo. Baigęs piešimo mokyklą, Balzukevičius, globėjo Juozapo Montvilos paremtas, 1897–1902 m. mokėsi Krokuvos menų akademijoje. 1902–1903 m. tęsė studijas Aukštojoje nacionalinėje dailės mokykloje Paryžiuje. 2  1 
1903–1904 m. grįžo į Vilnių, gyveno iki 1907 m. 1908 m. Balzukevičius gyveno Paryžiuje Antano Vivulskio dirbtuvėje. Priklausė lenkų dailininkų Paryžiuje draugijai. 1 
1919 m. Boleslovas Balzukevičius grįžo į Vilnių. Vilniaus universitete vadovavo skulptūros katedrai. 1920 m. tapo profesoriaus padėjėju, profesoriumi. 1  2 
Buvo Vilniaus dailininkų draugijos narys. 4 
Boleslovas Balzukevičius garsėjo portretiniais paminklais. Vilniuje iki šiol tebestovi Balzukevičiaus sukurti paminklai kompozitoriui Stanislovui Moniuškai šalia Šv. Kotrynos bažnyčios, paties Balzukevičiaus globėjui Juozapui Montvilai paminklas, pastatytas skvere tarp Trakų gatvės ir Pranciškonų gatvės, bronzinė Šv. Jackaus  koplytėlės skulptūra S.Konarskio gatvėje. Boleslovas Balzukevičius sukūrė skulptūrą „Elektra“, kuri pastatyta ant pirmosios Vilniaus elektrinės  bokštelio. 5  6  7  8 
Boleslovas Balzukevičius kūrė litografijas, medžio raižinius, memorialines lentas, biustus, nutapė portretų, peizažų. Kūrinius eksponavo parodose Paryžiuje. 1  2  9 
Paminklas Stanislovui Moniuškai Vilniuje, 
Joachimo Lelevelio antkapis Vilniaus Rasų kapinėse, 
Ant Energetikos ir technikos muziejaus pastato Vilniuje skulptūra „Elektra“, 
Paminklas Juozapui Montvilai Vilniuje, 
