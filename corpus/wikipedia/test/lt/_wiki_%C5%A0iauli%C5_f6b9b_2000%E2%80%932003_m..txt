Šiaulių miesto savivaldybės taryba – Šiaulių miesto savivaldybės atstovaujamoji institucija, išrinkta 2000 m. kovo 19 d.
Tarybos nariais kadencijos metu buvo 43 miesto visuomenės atstovai.
Pirmasis tarybos posėdis įvyko 2000 m. kovo 31 d. Sudarius Naujosios sąjungos , Lietuvos centro sąjungos ir Lietuvos demokratinės darbo partijos koaliciją mere išrinkta Vida Stasiūnaitė. Jos pavaduotoju išrinktas Vaclovas Vingras. Valdybos nariais tapo Vytautas Vestartas, Vytautas Juškus, Valerijus Simulik ir Edvardas Peleckas. Administracijos direktoriumi paskirtas Justinas Sartauskas. 2001 m. susijungus LDDP ir LSDP, LDDP frakcija, nesutikdama su valdančiosios daugumos „morkų rovimo“ politika, kai buvo atleisti iš darbo daug patyrusių administracijos darbuotojų, pasitraukė iš koalicijos. Tačiau 2001 m. gegužės 8 d. V. Stasiūnaitei pavyko į daugumą įtraukti vieną LPKTS atstovą, Vladas Damulevičius tapo antruoju mero pavaduotoju, buvo pakeista ir valdybos sudėtis. 
2002 m. balandžio 11 d. atsistatydino mero pavaduotojas V. Vingras, o taryba pareiškė nepasitikėjimą ir mere V. Stasiūnaite bei jos pavaduotoju V. Damulevičiumi. Laikinai mero pareigas pavesta eiti E. Peleckui. Balandžio 18 d. buvo paskelbtas naujas tarybos posėdis, bet jame naujo mero išrinkti nepavyko. Tik balandžio 24 d. miesto meru išrinktas Vaclovas Volkovas, jo pavaduotojais Edvardas Peleckas ir Laimontas Dinius. Valdybos nariais išrinkti Edvardas Žakaris, Alma Javtokienė, Vytautas Giedraitis ir Aidas Gedvilas, Komunalinių paslaugų komiteto pirmininku išrinktas Rimantas Lazdynas, Miesto plėtros komiteto pirmininku Vaclovas Vingras. Ši komanda ir baigė tarybos kadenciją. Įsigaliojus 2002 m. vasario 25 d. Vietos savivaldos įstatymo pataisoms buvo panaikinta valdyba.
2000 m. pradėtos kelios urbanistinės programos. Nutarta atnaujinti pirmąją TSRS pėsčiųjų gatvę, vietoje autobusų stoties ir buvusių gamyklos „Nuklon“ kultūros namų vietoje pastatyti prekybos centrus, pastatyti kultūros ir sporto kompleksą Dainų parke, leista privačiai bendrovei pastatyti pirmąjį tokio tipo turgaus paviljoną Lietuvoje. Buvo patvirtintas 22 investicinių projektų sąrašas, kuriems finasavimą numatyta gauti iš Europos Sąjungos fondų.
2000 m. pabaigoje buvo sudaryta Šiaulių regiono plėtros taryba, kuri įsteigė regiono atliekų tvarkymo įmonę  ir pradėjo rengti strateginį plėtros planą. 2002 m. buvo priimta bendruomenių atstovų rinkimo tvarka, įsisteigė Rėkyvos ir Lieporių bendruomenės. Tik kadencijos pabaigoje pradėtas rengti iš naujo miesto Bendrasis planas.
Tarybos veikla sudarė prielaidas atsigauti miesto ekonomikai. Pagal viešųjų darbų programą, suteikus lengvatas įmonėms vien 2002 m. dirbo 1003 neturintys nuolatinio darbo šiauliečiai. Smulkaus ir vidutinio verslo paramos fondu, kuriam iš miesto biudžeto buvo skiriama kasmet po 150-175 tūkst. litų, pasinaudodavo kasmet po 30-35 naujas įmones. Buvo pradėjęs atsigauti ir Zoknių oro uostas. 2001 m. jame lankėsi 93, 2002 m. jau 176 komerciniai lėktuvai, įmonės pajamos išaugo iki 1,3 mln. litų. Nepaisant to, įmonei buvo paskelbtas bankrotas. Per visą kadenciją nebuvo padidintas nei vienas komunalinių paslaugų tarifas, o šilumos energijos kaina mažinta du kartus.
2001 m. rugsėjo 21 d., Miesto dienos metu prezidentas Valdas Adamkus miestui įteikė naują miesto herbą ir vėliavą, kurių autorius dailininkas Agnius Tarabilda.
Oficiali svetainė Archyvuota kopija 2021-01-26 iš Wayback Machine projekto.
