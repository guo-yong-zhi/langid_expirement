Mundurukai – Amazonės indėnų gentis, gyvenanti Brazilijoje, Paros valstijoje, Tapažoso baseine. Kalba mundurukų kalba. 2002 m. apskaičiuota daugiau nei 10 tūkst. genties narių.
Tai viena gausiausių ir galingiausių Amazonijos genčių, 1788 m. nugalėjusi savo didžiausius priešus – murų gentį. Nuo 1803 m. gyvena taikoje su brazilais. Iki 1912 m. kariavo su apiakų gentimi. Iki XX a. pr. garsėjo kaip galvų medžiotojai. 1 
Verčiasi lydimine žemdirbyste, medžiokle, žvejyba, gėrybių rinkimu. Pagrindinės auginamos kultūros – manijokas, jamsas, taras, batatas, kukurūzai, pupelės, bulvės, vaisiai. Tradiciniai namai dideli, ovalūs, su žemę siekiančiu stogu. Kaimą sudaro 2-5 tokie ratu sustatyti namai; jo centre yra vyrų namas.
