Gudlaukis – kaimas Tauragės rajono savivaldybėje, 2 km į pietus nuo Pagramančio, dešiniajame Jūros krante. Per upę į Ringius veda Ringių–Gudlaukio tiltas, kiek žemiau upe, kitoje upės pusėje yra poilsiavietė „13 kilometras“. Saugomas Gudlaukio ąžuolas.
Gudlaukio pavadinimas kilęs nuo etnonimo gudas, reiškiančio baltarusį arba naujakurį kalbantį kitokia kalba, tarme. Lietuvoje dažnos pavardės su šaknimi Gud-, dėl šios priežasties nemažai gyvenamųjų vietovių pavadinimų prasideda tokia pat šaknimi, tokių priskaičiuojama bemaž 120.
Gudlaukis garsus savo 6,4 m apimties ąžuolu, kurio amžius siekia 600 metų. Gudlaukis pirmą kartą paminėtas 1561 m. sudarytame Jurbarko valsčiaus inventoriuje. Tuomet kaime gyveno trys žmonės – Vaitkaičiai: Petras, Bartkus ir Motiejus, ir turėjo po valaką žemės. Vėliau nuo XIX a. vidurio kaimas priklausė Ringių dvarui, kurį valdė Volmeriai. Kaime yra senos kapinaitės, kuriose kapų jau seniai nebežymi net žemės kauburai, paskutinis žmogus jose palaidotas 1942 m., tuomet kapinaitės paskutinį kartą ir sutvarkytos.
Gudlaukio ąžuolas
Vandens telkinys
