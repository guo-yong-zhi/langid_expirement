Fluxus  – 7-ame XX a. dešimtmetyje susikūręs tarptautinis menininkų, kompozitorių, architektų ir dizainerių judėjimas, eksperimentavęs ir ieškojęs galimybių sujungti įvairias menines technikas ir disciplinas, siekęs atsitiktinumo, nuotykio, atmetęs heroizmą ir su menu siejamą verslą.
Judėjimas reiškėsi vizualinių menų ir muzikos, taip pat literatūros, miestų planavimo, architektūros ir dizaino srityse. Fluxus dažnai vadinamas intermedia .
Po karo atsigaunančiose Vakarų valstybėse, ypač JAV, imta domėtis Rytų kultūromis, gyvensena ir ideologija. Amerikiečių avangardistas, kompozitorius ir menininkas John Cage, studijavęs dzenbudizmo veikalus, savo 6-o dešimtmečio eksperimentinėmis muzikinėmis kompozicijomis davė užuomazgą Fluxus srovei. Atsitiktinumo aspektas tokiuose Cage darbuose kaip 4' 33", sudomino ir turėjo įtakos lietuviui menininkui Jurgiui Mačiūnui. J. Mačiūnas judėjimą pavadino Fluxus ir surengė pirmąjį renginį 1961 m. AG galerijoje Niujorke ir 1962 m. Fluxus festivalius Europoje.
Fluxus siekė „pasidaryk pats“ estetikos ir vertino paprastumą, priešindamiesi sudėtingumui. Kaip Dada anksčiau, Fluxus priešinosi komercializmui ir instituciniam menui, smerkdami įprastinį rinkos diktatą meno produkcijai ir siekdami menininko nepriklausomybės. Fluxus menininkai dirbo su bet kokiomis po ranka pasitaikiusiomis medžiagomis ir dirbo individualiai arba išvien su kolegomis. Dalies arba viso darbo gamybos užsakymas fabrike šiems menininkams nebuvo priimtinas. J. Mačiūnas pats ranka surišo daugelį Fluxus leidinių.
Už 5 mln. JAV dolerių Vilniaus savivaldybė įsigijo visą J. Mačiūno kolekciją – 2600 eksponatų. 2006 m. birželio mėnesį į Vilnių buvo atvežta pirmoji kolekcijos dalis. Kolekcijoje – J. Mačiūno darbai, skirti „Film-Makers Cinematheque“, „Film Cuture“ žurnalui, J. Meko projektams, išskirtiniai darbai ir dokumentacija, susiję su Soho rajono įkūrimu, darbai ir tekstai iš privataus J. Mačiūno gyvenimo. Kolekcijoje žymių avangardistų kaip Robert Morris, Nam June Paik, Jonas Mekas, Yoko Ono, On Kawara, Donald Judd, Yvonne Rainer, Alison Knowles, Michael Heizer, Joan Jonas, Claes Oldenburg ir kitų darbai. Kolekcija įkurdinta Jono Meko vizualiųjų menų centre.
www.FluxusComesAlive.fun - internetinis Fluxus kolekcijos gidas
www.bernardinai.lt „Monika Lipšic. Fluxus už stiklo“ 2008-01-09 Archyvuota kopija 2008-02-16 iš Wayback Machine projekto.
