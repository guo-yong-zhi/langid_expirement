Skandinavų mitologijoje Hreidmaras – dvergas, Fafniro, Otro ir Regino tėvas. Jis gyveno nuostabiame name, kurį iš aukso ir brangakmenių pastatė Reginas ir saugojo Fafniras.
Legenda pasakoja, kad trys dievai asai: Odinas, Henis ir Lokis klajojo po pasaulį. Keliaujant pro upę Lokis pamatė ūdrą, ėdančią sugautą lašišą. Jis užmušė ūdrą ir džiaugėsi sumedžiojęs du laimikius. Vėliau asai nukeliavo į gyvenvietę ir pasiprašė nakvynės. Hreidmaras juos maloniai priėmė, tačiau pamatęs užmuštą ūdrą, sukvietė savo sūnus Fafnirą ir Reginą, kad jie neįveikiamomis grandinėmis įkalintų asus, kurie nužudė brolį Otrą, medžiotoją, kuris pasivertęs į ūdrą juos aprūpindavo maistu. Odinas pasiūlė atsimokėti už netyčia nužudytą sūnų, tada Hreidmaras pareikalavo pripilti tiek aukso į nudirtą ūdros kailį, kad nesimatytų nė vieno plaukelio. Asai pažadėjo įvykdyti reikalavimą, o atlikti užduoties pasiuntė Lokį, kuris buvo šio nutikimo kaltininkas. Lokis pagavo dvergą Andvarį ir liepė surasti aukso. Andvaris atnešė visą savo oloje turėtą auksą, tik vienintelį jam brangų žiedą Andvarinautą mėgino nuslėpti, tačiau Lokis tai pastebėjo ir nors ir kiek dvergas prašė palikti žiedą, paėmė ir jį. Tada dvergas prakeikė žiedą ir pasakė, kad jis pražudys savo savininką. Lokis nunešė brangenybes ir atidavė Hreidmarui, taip atsilygindamas už sūnaus žūtį. Asai išpildė savo pažadą ir tapo laisvi, o žiedo prakeiksmas krito ant Hreidmaro šeimos. Fafniras nužudė savo tėvą, pasiėmė visas brangenybes, pasivertė drakonu ir išvijo savo brolį, o pats liko saugoti turto.
