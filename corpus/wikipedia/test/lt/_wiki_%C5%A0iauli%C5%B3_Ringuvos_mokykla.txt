Šiaulių „Ringuvos“ mokykla – valstybinė dieninė, savarankiško mokymosi bendrojo lavinimo mokykla Šiauliuose, Žaliūkių g. 76, vykdžiusi priešmokyklinio, pradinio, pagrindinio ir papildomo ugdymo programas lietuvių kalba intelekto sutrikimų, judesio ir padėties sutrikimų bei kalbos ir kitų komunikacijos sutrikimų turintiesiems vaikams. Įstaigos kodas 190983779. Steigėjas Šiaulių apskrities viršininko administracija.
Mokyklos pradžia – 1956 m. įkurta viena pagalbinė klasė prie Šiaulių 4-osios vidurinės mokyklos. 1962 m. pradėta ruošti naujos mokyklos statybos dokumentacija, išskirtas žemės sklypas toli už miesto, Žaliūkių gatvėje. 240 vietų mokyklos statyba pradėta 1963 m. pavasarį, baigta 1964 m. spalio 20 d. Buvo sukomplektuota 14 klasių, mokėsi 241 mokinys, dirbo 49 pedagogai, moksleiviams suteiktos galimybės įgyti įvairių specialybių.
1973 m. birželio mėn. mokykla reorganizuota į dvi mokyklas, nes mokinių skaičius išaugo iki 420. Įsteigtos Šiaulių 1-oji pagalbinė mokykla-internatas ir Šiaulių 2-oji pagalbinė mokykla . 1973 m. Šiaulių 1-oje pagalbinėje mokykloje-internate mokėsi 320 moksleivių.
1992 m. rugpjūčio 5 d. Lietuvos Respublikos kultūros ir švietimo ministerijos įsakymu mokyklos pavadinimas pakeistas į Šiaulių 1-ąją specialiąją internatinę mokyklą. 1994 m. įsteigtos pirmosios lavinimo klasės moksleiviams, turintiems vidutinį ir žymų intelekto sutrikimą. 1995 m. prie mokyklos atidarytas Profesinio lavinimo skyrius. 1995–1997 m. plečiamas specialybių skaičius profesinio lavinimo skyriuje.
1997 m. įgyvendinant mokyklos viziją „Mokinių ruošimas savarankiškam gyvenimui ir darbui“, plečiant profesinio lavinimo skyriaus specialybių programas, pakeistas mokyklos pavadinimas, ji pradėta vadinti Šiaulių „Gyvenimo kelio“ specialiąja internatine mokykla. Tais pačiais metais mokykla iš Lietuvos Respublikos švietimo ir mokslo ministerijos pavaldumo buvo perduota į Šiaulių apskrities Viršininko administracijos pavaldumą. 1999 m. atidaryta 10-oji specialioji klasė.
Vykstant integracijai, ieškant naujų darbo formų, išstudijavus Europos šalių mokyklų patirtį, teikiant daugiau paslaugų moksleiviams, nutarta keisti mokyklos pavadinimą. 2002 m. mokykla pavadinta Šiaulių specialiojo ugdymo centras „Ringuva“. 2004 m. rugsėjo 1 d. Šiaulių apskrities viršininko įsakymu centras pradėjo autizmo sindromą turinčių moksleivių ugdymą ir įsteigė savo filialą Šiaulių vaikų globos namuose „Šaltinis“. Panaikinus apskritis 2010 m. mokykla perduota Šiaulių miesto savivaldybės tarybai, o šios sprendimu 2011 m. sujungta su Šiaulių Jono Laužiko specialiąja mokykla. 1 
