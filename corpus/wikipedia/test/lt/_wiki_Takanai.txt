Takanai  – indėnų tauta, gyvenanti pietvakarių Amazonijoje, Bolivijoje . Populiacija – ~4 tūkst. žmonių . Kartu su kaimyninėmis kavinenjų, čamų, araonų, rejesanų tautomis sudaro takanų kalbinę grupę, priklausančią takanų-panų šeimai. Be takanų kalbos dar kalba kečujiškai, ispaniškai. Išpažįsta katalikybę.
Ikikolonijiniais laikais takanai patyrė inkų įtaką, dar anksčiau galbūt buvo veikiami Tihuanako kultūros. Nuo 1537 m. žinomi ryšiai su ispanais. Priešingai nei čamai, su europiečiais sugyvena ilgą laiką taikiai.
Tradiciškai takanai verčiasi lydimine žemdirbyste: augina manijokus, kukurūzus, bananus, batatus, medvilnę, pipirus. Taip pat medžioja, žvejoja, rankioja. Vyrai dirba kaučiuko plantacijose. Amatai – keramika, pynimas, luotų skobimas. Gyvena nedideliais kaimais, namai stačiakampio plano, dvišlaičiu stogu. Vyrai nešioja ilgus medvilninius  marškinius, moterys – prijuostes, pelerinas.
Takanų kaimui, sudarytam iš giminingų šeimų, vadovauja vadas ir vyriausias šamanas . Nors takanų evangelizacija prasidėjo dar XVI a., gausu tradicinio tikėjimo bruožų. Yra šamanų rangai – nuo paprastų žiniuonių iki aukščiausiosios dievybės, gyvenančios Andų aukštikalnėse, kulto šventikų. Išlikusi mitologija.
