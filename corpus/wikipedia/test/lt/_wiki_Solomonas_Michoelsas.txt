Solomonas Michoelsas  – žydų aktorius, režisierius, pedagogas.
1905 m. įstojo ir 1908 m. baigė Rygos realinę gimnaziją, 1911 m. įstojo į Kijevo prekybos institutą, bet buvo pašalintas už dalyvavimą studentų judėjime. 1915–1918 m. mokėsi Petrogrado universitete. 1918–1919 m. vaidino Žydų teatro studijoje Petrograde , nuo 1920 m. jos pagrindu įsteigto Maskvos žydų kamerinio teatro  aktorius, režisierius, nuo 1929 m. ir meno vadovas. Ketvirtame dešimtmetyje prie šio teatro įsteigė vaidybos studiją, joje dėstė, nuo 1941 m. profesorius. 1942–1948 m. dalyvavo Žydų antifašistinio komiteto veikloje, pirmasis jo pirmininkas.
Vaidybai būdinga ekspresyvi plastika, liaudiško charakterio bruožai, derinamas lyrizmas, raiškus komiškumas ir subtili ironija. Režisuodamas siekė filosofijos apibendrinimų, daugiaprasmio metaforiškumo.
Nužudytas Minske J. Stalino nurodymu, buvo paskelbta, kad žuvo autoavarijoje. Po šio įvykio TSRS prasidėjo antisemitinė ideologinė kampanija ir represijos prieš žydų kilmės kultūros ir mokslo veikėjus.  1 
