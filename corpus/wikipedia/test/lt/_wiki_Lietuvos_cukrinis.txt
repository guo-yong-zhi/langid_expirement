Lietuvos cukrinis – sena lietuviška rudeninė obelų  veislė.
Sinoniminiai vardai: Baltasis saldusis, Geltonasis saldusis. Gana daug šios veislės obuolių XIX a. pab.–XX a. pr. buvo parduodama Juodojo medžio pavadinimu Sankt Peterburgo turguose. Pirmą kartą aptikęs veislę savo giminaičių sode, prof. Adomas Hrebnickis ją aprašė savo sudarytame „Vaisių atlase“ , 1906 m. 
Vaisiai vidutinio dydžio, skirtingų formų – apvalūs arba kiek suploti. Plona odelė yra matiškai geltona su švelniu raudoniu. Minkštimas baltas, sultingas, smulkiagrūdis. Subręsta rugsėjo pabaigoje. Saugykloje obuoliai išsilaiko iki dviejų savaičių.
Lietuvoje išliko tik labai nedaug šios veislės obelų, daugiausiai senuose dvaruose. Lenkijoje auga atkurtuose istoriniuose soduose.
