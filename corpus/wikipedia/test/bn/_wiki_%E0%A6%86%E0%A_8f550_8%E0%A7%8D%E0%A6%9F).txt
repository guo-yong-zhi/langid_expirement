আহসান হাবীব  বাংলাদেশের একজন জনপ্রিয় কার্টুনিস্ট, রম্য সাহিত্যিক এবং কমিক বই লেখক। পল্টু-বিল্টু, পটলা-ক্যাবলা তার তৈরী কিছু বিখ্যাত কমিক্স চরিত্র। তিনি জনপ্রিয় মাসিক রম্য পত্রিকা উন্মাদের বর্তমান প্রধান সম্পাদক। এছাড়া বেশকিছু হাস্যরসাত্মক নাটক রচনা করে তিনি সুনাম কুড়িয়েছেন।তার পিতা পুলিশ কর্মকর্তা শহীদ ফয়জুর রহমান আহমেদ।তিনি জনপ্রিয় সাহিত্যিক হুমায়ূন আহমেদ এবং মুহম্মদ জাফর ইকবালের সর্বকনিষ্ঠ ভ্রাতা। "বাংলাদেশি কার্টুনের পিতা" ২ , "গ্র্যান্ডফাদার অফ জোকস" আরও নানারকম উপাধিতে তাঁকে ভূষিত করা হয়েছে। ১  ৩ 
আহসান হাবীব ১৯৫৭ খ্রিষ্টাব্দের ১৫ই নভেম্বর সিলেটে জন্মগ্রহণ করেন। পিতা ফয়জুর রহমান আহমদ এবং মা আয়েশা ফয়েজ। তাঁর পিতা একজন পুলিশ কর্মকর্তা ছিলেন এবং তিনি ১৯৭১ খ্রিষ্টাব্দে বাংলাদেশের মুক্তিযুদ্ধ চলাকালে তৎকালীন পিরোজপুর মহকুমার এসডিপিও  হিসেবে কর্তব্যরত অবস্থায় শহিদ হন। তিনি পত্র-পত্রিকায় লেখালিখি করতেন। বগুড়া থাকার সময় তিনি একটি গ্রন্থও প্রকাশ করেছিলেন। গ্রন্থের নাম 'দ্বীপ নেভা যার ঘরে'। তাঁর মায়ের লেখালিখির অভ্যাস না-থাকলেও একটি আত্মজীবনী গ্রন্থ রচনা করেছেন, যার নাম 'জীবন যে রকম'। তাছাড়া তিনি 'বেগম' পত্রিকাসহ কিছু ডিটেকটিভ পত্রিকাতেও লিখালিখি করেছেন। আহসান হাবীব ছোটোবেলায় আটটি ভিন্ন স্কুলে পড়াশোনা করেছিলেন। তাঁর ছেলেবেলার বেশিরভাগ সময়ই কাটে বগুড়া, চট্টগ্রাম, কুমিল্লা, পিরোজপুর, দিনাজপুর, মোহনগঞ্জসহ আরও কিছু জায়গায়। তাঁর ডাক নাম শাহীন। নাম ঠিক করার সময় বিজ্ঞানী কুদরাত-এ-খুদার নাম অনুসারে আহসান হাবীবের ভালো নাম রাখা হয়েছিল কুদরতে খোদা। পরবর্তীতে নাম পরিবর্তন করে রাখা হলো মাসুদ আহমেদ ২  এবং সবশেষে ইবনে ফয়েজ মুহম্মদ আহসান হাবীব। বর্তমানে তিনি শুধু 'আহসান হাবীব' নাম ব্যবহার করেন।
আহসান হাবীব ঢাকা বিশ্ববিদ্যালয় থেকে ভূগোলে স্নাতকোত্তর ডিগ্রী নিয়ে পাস করেন। পাস করার পর থেকে তিন দশক ধরে তিনি উন্মাদের সাথে জড়িত আছেন। শিক্ষার্থী থেকে কর্মজীবনে পা দেয়ার পর উন্মাদের অন্য কর্মীদের মতো আহসান হাবীবও ব্যাংকে যোগ দেন। তবে বেশিদিন মন টিকেনি ব্যাংকের চাকরিতে। পরবর্তীতে তিনিই প্রথমে ভারপ্রাপ্ত সম্পাদক, এবং পরে পুরোদস্তুর সম্পাদকের দায়িত্ব কাঁধে তুলে নেন। তাছাড়া তিনি বর্তমানে  "International Journal Of Comic Art" কার্টুন পত্রিকার বাংলাদেশী ইডিটরের দায়িত্বও পালন করছেন। ৪  এছাড়া আহসান হাবীব ও হাসান খুরশিদ রুমি ১৯৯৯ সালে বাংলাদেশের প্রথম বিজ্ঞান কল্পকাহিনী ম্যাগাজিন পত্রিকা মৌলিক প্রকাশ করেন। তবে ম্যাগজিনটি তিন বছরের মাথায় বন্ধ হয়ে যায়।
২০১৫ সালে তিনি প্রভাষক হিসেবে ড্যাফোডিল ইন্টারন্যাশনাল ইউনিভার্সিটি এর মাল্টিমিডিয়া অ্যান্ড ক্রিয়েটিভ টেকনোলজি বিভাগে যোগদান করেন। ৫  তার পড়ানোর বিষয়বস্তু গ্রাফিক নোভেল।
পারিবারিক জীবনে আহসান হাবীব এক কন্যা সন্তানের জনক। তার স্ত্রী আফরোজা আমীন 'একাডেমীয়া' স্কুলের শিক্ষিকা ও একমাত্র সন্তান শবনম আহসান বর্তমানে ব্র্যাক বিশ্ববিদ্যালয়ে অধ্যয়নরত।
তুরস্ক থেকে 'নাসিরুদ্দিন হোজ্জা' প্রতিযোগিতা, হাভানা প্রতিযোগিতাসহ আরও নানান জায়গা থেকে তিনি অসংখ্য পুরস্কারে ভূষিত হয়েছেন।
