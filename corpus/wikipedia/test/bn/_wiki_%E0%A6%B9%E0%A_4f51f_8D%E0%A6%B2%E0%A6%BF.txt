হরিকা দ্রোণাভাল্লি  একজন ভারতীয় দাবা গ্র্যান্ডমাস্টার। তিনি ২০১২, ২০১৫ এবং ২০১৭ সালে মহিলা বিশ্ব দাবা চ্যাম্পিয়নশিপে তিনটি ব্রোঞ্জ পদক জিতেছেন। হরিকা ২০০৭-০৮ সালে ভারত সরকার দ্বারা অর্জুন পুরস্কারে ভূষিত হয়েছেন ১ । ২০১৬ সালে, তিনি চীনের চেংডুতে মহিলাদের ফিডে গ্রাঁ পি জিতেছেন এবং ফিডে বিশ্ব ক্রমপর্যায়ে পঞ্চম স্থানে উঠে এসেছিলেন। হরিকার নিজের কথায়,  ভ্লাদিমির ক্রামনিক, জুডিট পোলগার এবং বিশ্বনাথন আনন্দ তাঁর দাবা খেলার  অনুপ্রেরণা ২ ।২০১৯ সালে ক্রীড়া ক্ষেত্রে তাঁর সাফল্য ও অবদানের জন্য তিনি ভারতের চতুর্থ সর্ব্বোচ্চ পুরস্কার 'পদ্মশ্রী' জয় করেছেন ৩ ।
হরিকা ১৯৯১ সালের ১২ই জানুয়ারী,অন্ধ্রপ্রদেশের গুন্টুরে শ্রী রমেশ এবং শ্রীমতী স্বর্ণা দ্রোণাভাল্লির ঘরে জন্মগ্রহণ করেন। তাঁর পিতা রমেশ দ্রোণাভাল্লি মঙ্গলগিরি উপবিভাগের একজন উপ-নির্বাহী প্রকৌশলী রূপে কাজ করেন ৪  এবং তিনি ছিলেন বিশ্ববিদ্যালয়-স্তরের একজন দাবা খেলোয়াড়।। হরিকা অন্ধ্র প্রদেশের গুন্টুরের শ্রী ভেঙ্কটেশ্বর বালা কুটিরের ছাত্রী ছিলেন ৫ । খুব ছোট বয়স থেকেই তাঁর দাবার প্রতি অসীম আগ্রহ ছিল। অনূর্ধ্ব নবম বয়সীদের জাতীয় স্তরের প্রতিযোগিতায় তিনি একটি পদক জয় করেন, তারপর বিশ্ব যুব দাবা প্রতিযোগিতায় অনূর্ধ্ব দশম বয়সীদের প্রতিযোগিতায় তিনি রৌপ্য পদক জয় করেন। তখন থেকেই তিনি এন ভি এস রামারাজুর অধীনে প্রশিক্ষণ নেওয়া শুরু করেন, যিনি হরিকার খেলার রীতিকে আরও পরিশীলিত করেন। কোনেরু হাম্পির পরে হরিকা দ্রোণাভাল্লিই দ্বিতীয় ভারতীয় মহিলা দাবা খেলোয়াড় যিনি গ্র্যাণ্ডমাস্টার উপাধি অর্জন করেছেন।
হরিকা তাঁর পড়াশোনা সম্পূর্ণ করেননি যেহেতু তিনি তাঁর পরিবারের সহায়তায় দাবাতে সম্পূর্ণ মনোনিবেশ করার সচেতন সিদ্ধান্ত নিয়েছিলেন।
২০১৮ সালের আগস্ট মাসে তিনি কার্তিক চন্দ্রের সাথে বিবাহবন্ধনে আবদ্ধ হন। বিয়ের সময় তাঁর আন্তর্জাতিক খেলোয়াড় জীবনে প্রথমবারের মত একমাসের বিরতি নেন তিনি।  ৬ 
হরিকা বিশ্বের প্রায় ৪০টিরও বেশি দেশে ভ্রমণ করেছেন। তিনি মনে করেন যে রাশিয়ানরা দাবা সম্পর্কে সবচেয়ে আগ্রহী। হরিকার ভ্রমণের জন্য প্রিয় স্থান হ'ল নর্ডিক দেশগুলি – আইসল্যান্ড, নরওয়ে এবং সুইডেন। যখন খেলা থাকে না, তখন তিনি এই মনোরম দেশগুলিতে গ্রামাঞ্চলে এবং সমুদ্রতীরে সাইকেল চালাতে ভালবাসেন। আন্তর্জাতিক প্রতিযোগিতা চলাকালীন, হরিকা সাধারণত তাঁর খাদ্যাভ্যাস নিয়ে সচেতন থাকেন এবং সঙ্গে করে খাবার বানিয়ে নেওয়ার মত বাসন বয়ে নিয়ে যান যাতে নিজের জন্য সহজ দক্ষিণ ভারতীয় খাবার প্রস্তুত করে নিতে পারেন। হরিকার প্রিয় ভ্রমণ সঙ্গী তাঁর বাবা-মা এবং তাঁর দিদিমাও অনেক সময় গুরুত্বপূর্ণ প্রতিযোগিতায় তাঁর সাথে ভ্রমণ করেছেন।
