দুই টাকা হল বাংলাদেশী টাকার একটি ধাতব মুদ্রা। দুই টাকার মূদ্রা সর্বপ্রথম প্রকাশিত হয় ২০০৪ সালে। ১  বর্তমানে বাংলাদেশে দুই টাকার মুদ্রার ব্যবহার চালু রয়েছে।
বাংলাদেশে ১৯৭১ সালে মহান মুক্তিযুদ্ধ হওয়ার আগ পর্যন্ত পাকিস্তানি রুপি ছিল দেশটির প্রচলিত মুদ্রা। বাংলাদেশ স্বাধীনতা অর্জনের পর ১৯৭২ সালের ৪ঠা মার্চ সর্বপ্রথম বাংলাদেশী মুদ্রার প্রচলন শুরু হয়। ২  সরকারি মুদ্রার নাম রাখা হয় টাকা, পরবর্তীতে টাকাকে প্রকাশের চিহ্ন বা সংকেত হিসাবে "৳" কে নির্ধারণ করা হয়। টাকার সর্বনিম্ন একক নির্ধারণ করা হয় এক টাকা। আর এক টাকার শতাংশকে পয়সা নামে অভিহিত করা হয়। অর্থাৎ ৳১ সমান ১০০ পয়সা। ১৯৭৩ সালে ৫ পয়সা, ১০ পয়সা, ২৫ পয়সা ও ৫০ পয়সার প্রচলন শুরু হয়। ২  ৩ 
১৯৮৮ সালের ২৯ই ডিসেম্বর দ্বিতীয় “সরকারী নোট” ২ টাকা ইস্যু হয়।
২০০৪ সালে “স্টীল”-এর তৈরী ২ টাকার মুদ্রা ইস্যু হয়। এই মুদ্রার নকশার অভিমুখদিকে ছিল বাংলাদেশের জাতীয় প্রতীক। জাতীয় প্রতীকের কেন্দ্রে রয়েছে পানিতে ভাসমান একটি শাপলা ফুল, শাপলা ফুলটিকে বেষ্টন করে আছে ধানের দুটি শীষ। চূড়ায় পাটগাছের পরস্পরযুক্ত তিনটি পাতা এবং পাতার উভয় পার্শ্বে দুটি করে মোট চারটি তারকা। এই মুদ্রার বিপরীতভাগে ছিল দুটি শিশু  বই পড়ছে। এছাড়াও মুদ্রাটি প্রকাশের বছর, বাংলাদেশ লেখা, মুদ্রাটির মান অঙ্কে ও ভাষায় লেখা এবং "সবার জন্য শিক্ষা" এই স্লোগানটি লেখা ছিল।
২০১৩ সালে দুই টাকা মূল্যমানের ৫০ কোটি ধাতব মুদ্রা  তৈরিতে জাপানের একটি প্রতিষ্ঠানের সঙ্গে চুক্তি করে সরকার। ৪  এই মুদ্রার অভিমুখদিকে ছিল বাংলাদেশের জাতীয় প্রতীক আর বিপরীতভাগে ছিল বঙ্গবন্ধু শেখ মুজিবুর রহমানের প্রতিকৃতি।
