অ্যাঞ্জেলিনা জোলি হলেন একজন মার্কিন অভিনেত্রী ও চলচ্চিত্র নির্মাতা। ১৯৮২ সালে লুকিন’ টু গেট আউট চলচ্চিত্রে শিশু অভিনেত্রী হিসেবে তার অভিষেক হয়। এতে তিনি তার পিতা জন ভইটের সাথে অভিনয় করেন। ১১ বছর পর স্বল্প বাজেটের সাইবর্গ ২ চলচ্চিত্রে অভিনয় করেন, ছবিটি বাণিজ্যিকভাবে ব্যর্থ হয়। তার পরবর্তী চলচ্চিত্র হ্যাকারস বক্স অফিসে সফল না হলেও সমালোচকদের দ্বারা প্রশংসিত হয়। জর্জ ওয়ালেস  টিভি চলচ্চিত্রে পার্শ্ব ভূমিকায় অভিনয় করে তিনি সফল হন এবং সেরা টিভি পার্শ্ব অভিনেত্রী বিভাগে গোল্ডেন গ্লোব পুরস্কার লাভ করেন এবং মিনি ধারাবাহিক বা টিভি চলচ্চিত্রে সেরা পার্শ্ব অভিনেত্রী বিভাগে প্রাইমটাইম এমি পুরস্কারে মনোনীত হন। ১৯৯৮ সালে এইচবিও টেলিভিশনের জিয়া টিভি চলচ্চিত্রে অভিনয় করে সেরা টিভি অভিনেত্রী বিভাগে গোল্ডেন গ্লোব পুরস্কার ও স্ক্রিন অ্যাক্টরস গিল্ড পুরস্কার লাভ করেন।
