রোল্যান্ড আরউইন ক্রিস্টোফার হোল্ডার  ত্রিনিদাদের পোর্ট অব স্পেন এলাকায় জন্মগ্রহণকারী সাবেক ওয়েস্ট ইন্ডিয়ান আন্তর্জাতিক ক্রিকেটার ও প্রশাসক। ওয়েস্ট ইন্ডিজ ক্রিকেট দলের অন্যতম সদস্য ছিলেন তিনি। ১৯৯৩ থেকে ১৯৯৯ সময়কালে ওয়েস্ট ইন্ডিজের পক্ষে আন্তর্জাতিক ক্রিকেটে অংশগ্রহণ করেছেন।
ঘরোয়া প্রথম-শ্রেণীর ওয়েস্ট ইন্ডিয়ান ক্রিকেটে বার্বাডোস ও ওয়েস্ট ইন্ডিজ বি-দলের প্রতিনিধিত্ব করেন। দলে তিনি মূলতঃ ডানহাতি ব্যাটসম্যান হিসেবে খেলতেন। এছাড়াও, ডানহাতে মিডিয়াম পেস বোলিংয়ে পারদর্শী ছিলেন রোল্যান্ড হোল্ডার।
১৯৮৫-৮৬ মৌসুম থেকে ২০০১-০২ মৌসুম পর্যন্ত রোল্যান্ড হোল্ডারের প্রথম-শ্রেণীর খেলোয়াড়ী জীবন চলমান ছিল। ঘরোয়া পর্যায়ের ক্রিকেটে বার্বাডোসের পক্ষে খেলোয়াড়ী জীবনের শুরুতে বেশ স্বাচ্ছন্দ্যে খেলেছেন। তবে, শেষের বছরগুলোয় তার খেলার মান ক্রমশই নিচেরদিকে চলে যেতে থাকে ও তেমন দর্শনীয় ছিল না। কিন্তু, অধিনায়ক হিসেবে বেশ শক্ত ভূমিকায় অগ্রসর হয়েছিলেন। এক পর্যায়ে তাকে সংক্ষিপ্ত সময়ের জন্যে জাতীয় দলের সহঃঅধিনায়কের উপযুক্ত প্রার্থী হিসেবে চিত্রিত করা হয়েছিল। 
প্রথম-শ্রেণীর খেলোয়াড়ী জীবনের অধিকাংশ সময়ই বার্বাডোস দলের পক্ষে খেলেছেন। কম্বারমেয়ার স্কুলে অধ্যয়ন করেছেন। বিদ্যালয়ের ছাত্র অবস্থাতেই ১৯৮৬ সালে বার্বাডোসের পক্ষে অভিষেক ঘটে তার। ১  এরপর থেকে ২০০০-০১ মৌসুমে পর্যন্ত একাধারে খেলা চালিয়ে যান।
১৯৯২ থেকে ১৯৯৪ ও ১৯৯৯ সালে বার্বাডোস দলের অধিনায়কের দায়িত্ব পালন করেছেন তিনি। শেষের মৌসুমে বুস্টা কাপে দলের বিজয়ে নেতৃত্ব দেন। তবে, ২০০১-০২ মৌসুমে ৩৮ জনকে নিয়ে আয়োজিত প্রশিক্ষণ দলে তাকে দলের বাইরে রাখা হয়। ২  তাসত্ত্বেও, বুস্টা কাপে ওয়েস্ট ইন্ডিজ বি-দলের নেতৃত্বের দায়িত্ব তার উপর অর্পণ করা হয়েছিল। ১ 
সমগ্র খেলোয়াড়ী জীবনে এগারোটি টেস্ট ও সাঁইত্রিশটি একদিনের আন্তর্জাতিকে অংশগ্রহণ করেছেন রোল্যান্ড হোল্ডার। ৬ মার্চ, ১৯৯৭ তারিখে কিংস্টনের সাবিনা পার্কে সফরকারী ভারত দলের বিপক্ষে টেস্ট ক্রিকেটে অভিষেক ঘটে তার। ৫ মার্চ, ১৯৯৯ তারিখে পোর্ট অব স্পেনে সফরকারী অস্ট্রেলিয়া দলের বিপক্ষে সর্বশেষ টেস্টে অংশ নেন তিনি।
মাঝারিসারির ব্যাটসম্যান হিসেবে ১৯৯০-এর দশকের শেষার্ধ্বে ১১ টেস্ট ও ৩৭টি একদিনের আন্তর্জাতিকে অংশ নিয়েছেন। এ পর্যায়ে দলটি কঠিন সময় অতিবাহিত করছিল ও দলে স্থিরতা ছিল না। কেবলমাত্র দুইবার পঞ্চাশোর্ধ্ব রানের ইনিংস খেলতে পেরেছিলেন। উভয় ক্ষেত্রেই দলের প্রতিপক্ষীয় ছিল সফরকারী ভারত দল। ৬ কিংবা ৭ নম্বরে ব্যাট হাতে ভীতিহীন অবস্থায় খেলতে নামলেও কখনো নিজেকে মেলে ধরতে পারেননি। একদিনের আন্তর্জাতিক পর্যায়ের খেলায়ও টেস্টের প্রতিমূর্তি ছিল। মাঝারিসারিতে ব্যাটিংয়ে নেমে ৩১ খেলায় কেবলমাত্র দুইটি অর্ধ-শতরানের ইনিংস খেলেছেন।
২০০৪ সালে রোল্যান্ড হোল্ডারকে বার্বাডোস ক্রিকেট দলের ব্যবস্থাপক হিসেবে মনোনীত করা হয়। পাশাপাশি ওয়েস্ট ইন্ডিজ প্লেয়ার্স অ্যাসোসিয়েশনের জ্যেষ্ঠ সদস্যরূপে অনেকগুলো বছর পাড় করে দেন। ৩ 
২০০৭ সালের ক্রিকেট বিশ্বকাপে ক্রিকেট অপারেশন্স ম্যানেজার হিসেবে তাকে নিযুক্ত করা হয়।
