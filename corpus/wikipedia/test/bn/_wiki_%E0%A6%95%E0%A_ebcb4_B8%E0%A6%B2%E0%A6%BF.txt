কলিন টিচ ওয়েসলি  নাটাল প্রদেশের ডারবান এলাকায় জন্মগ্রহণকারী সাবেক দক্ষিণ আফ্রিকান আন্তর্জাতিক ক্রিকেটার। দক্ষিণ আফ্রিকা ক্রিকেট দলের অন্যতম সদস্য ছিলেন তিনি। ১৯৬০ সালে সংক্ষিপ্ত সময়ের জন্যে দক্ষিণ আফ্রিকার পক্ষে আন্তর্জাতিক ক্রিকেটে অংশগ্রহণ করেছেন।
ঘরোয়া প্রথম-শ্রেণীর দক্ষিণ আফ্রিকান ক্রিকেটে নাটাল ও দক্ষিণ আফ্রিকার বিশ্ববিদ্যালয় দলের প্রতিনিধিত্ব করেন। দলে তিনি মূলতঃ বামহাতি ব্যাটসম্যান হিসেবে খেলতেন। এছাড়াও, স্লো লেফট-আর্ম অর্থোডক্স বোলিংয়ে পারদর্শী ছিলেন টিচ ওয়েসলি নামে পরিচিত কলিন ওয়েসলি।
১৯৫৬-৫৭ মৌসুম থেকে ১৯৬৫-৬৬ মৌসুম পর্যন্ত কলিন ওয়েসলি’র প্রথম-শ্রেণীর খেলোয়াড়ী জীবন চলমান ছিল। উচ্চতার দিক দিয়ে ছোট-খাটো গড়নের অধিকারী ছিলেন। পাঁচ ফুট সাড়ে চার ইঞ্চি তার উচ্চতা। ১  প্রথম-শ্রেণীর ক্রিকেটে বর্ণাঢ্যবিহীন খেলোয়াড়ী জীবন অতিবাহিত করেন। নয় মৌসুমে অংশ নিয়ে মাত্র দুইটি সেঞ্চুরির সন্ধান পেয়েছেন। আন্তর্জাতিক ক্রিকেটে তার অবস্থান আরও বাজেভাবে অতিবাহিত হয়।
মূলতঃ মাঝারিসারিতে ব্যাটিং করতেন ও বামহাতে স্পিন বোলিংয়ে দক্ষ ছিলেন কলিন ওয়েসলি। ১৯৫৭ সাল থেকে ১৯৬৬ সাল পর্যন্ত নাটাল দলের পক্ষে প্রথম-শ্রেণীর ক্রিকেটে অংশগ্রহণ করেছিলেন তিনি। ১৯৬১-৬২ মৌসুমে নিউজিল্যান্ড দল দক্ষিণ আফ্রিকা গমন করে। এ পর্যায়ে নিউজিল্যান্ডীয় একাদশের বিপক্ষে নাটাল দল প্রথম-শ্রেণীর খেলায় অংশ নেয়। নাটাল দল ফলো-অনের কবলে পড়লে তিনি ১৩১ রান করেছিলেন। এটিই তার সমগ্র প্রথম-শ্রেণীর খেলোয়াড়ী জীবনের সর্বোচ্চ ইনিংস হিসেবে চিত্রিত হয়। ২ 
নিজস্ব সর্বশেষ প্রথম-শ্রেণীর মৌসুমে সেঞ্চুরি করেছিলেন। ১৯৬৫-৬৬ মৌসুমে নাটাল বি-দলের সদস্যরূপে নর্থ ইস্টার্ন ট্রান্সভালের বিপক্ষে কারি কাপে এ সেঞ্চুরিটি তার একমাত্র সেঞ্চুরি ছিল। এ পর্যায়ে তিনি দলের অধিনায়কের দায়িত্ব পালন করে প্রথম ইনিংসে ১২০ রান তুলেন। এটিই খেলায় একমাত্র সেঞ্চুরি ছিল। ৩ 
সমগ্র খেলোয়াড়ী জীবনে তিনটিমাত্র টেস্টে অংশগ্রহণ করেছেন কলিন ওয়েসলি। ২৩ জুন, ১৯৬০ তারিখে লর্ডসে স্বাগতিক ইংল্যান্ড দলের বিপক্ষে টেস্ট ক্রিকেটে অভিষেক ঘটে তার। ২১ জুলাই, ১৯৬০ তারিখে ম্যানচেস্টারে একই দলের বিপক্ষে সর্বশেষ টেস্টে অংশ নেন তিনি।
১৯৬০ সালে ইংল্যান্ড গমনার্থে তাকে দক্ষিণ আফ্রিকা দলের অন্যতম সদস্যরূপে মনোনীত করা হয়। স্বাগতিক ইংল্যান্ড দলের বিপক্ষে একমাত্র টেস্ট সিরিজে অংশ নেয়ার সুযোগ হয়েছিল তার। এ পর্যায়ে মাত্র ৩৫ রানের সর্বোচ্চ টেস্ট ইনিংস খেলেন। মাত্র ৯.৮০ গড়ে রান সংগ্রহ করতে পেরেছিলেন তিনি। টেস্টে দূর্লভ কিং পেয়ার লাভের ন্যায় বাজে রেকর্ডের সাথে নিজেকে জড়িয়ে রেখেছেন। ট্রেন্ট ব্রিজে অনুষ্ঠিত টেস্টে ইংরেজ ক্রিকেটার ব্রায়ান স্ট্যাদাম তাকে উভয় ইনিংসেই শূন্য রানে বিদেয় করেছিলেন।
সংক্ষিপ্ত সময়ের জন্যে প্রাদেশিক ক্রিকেটে ফিরে আসেন ও নাটাল দলের নেতৃত্ব ছিলেন। এ পর্যায়ে দলটি সি. ওয়েসলি একাদশ নামে পরিচিতি পায়। ১৯৬৯-৭০ মৌসুমে দক্ষিণ আফ্রিকার ঘরোয়া লিস্ট এ প্রতিযোগিতা নিসান শীল্ডের প্রথম মৌসুমে খেলেন। তবে, চূড়ান্ত খেলায় দলটি ইজে বার্লো একাদশের বিপক্ষে মাত্র দুই রানে পরাভূত হয়েছিল। ৪ 
ক্রিকেট খেলা থেকে অবসর গ্রহণের পর দক্ষিণ আফ্রিকার তামাকজাতকরণ সংস্থা ওয়েসলি’র স্বত্ত্বাধিকারী হিসেবে দায়িত্ব পালন করছেন। ৫ 
