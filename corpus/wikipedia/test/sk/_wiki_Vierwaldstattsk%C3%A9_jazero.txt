Vierwaldstattské jazero  je jazero obklopené vrchmi, ležiace v hornatej krajine stredného Švajčiarska . Celková dĺžka pobrežia jazera je 129 km. 1  Väčšina pobrežia strmo stúpa do hôr až 1 500 m nad hladinou jazera, ako napr. Pilatus a Rigi.
Jeho názov je odvodený od slova Waldstätte, ktorý označuje tzv. lesné kantóny, zvané aj prakantóny, ktoré obklopovali jeho brehy: kantóny Uri, Unterwalden, Schwyz a Luzern. Dnes leží v piatich kantónoch – Unterwalden sa v roku 1648 rozdelil na Obwalden a Nidwalden.
Vierwaldstattské jazero vzniklo v poslednej dobe ľadovej pri ústupe ľadovca Reussgletscher. Jazero bolo vytvorené ľadovcovou formáciou pred 12 000 rokmi na konci doby ľadovej.
Jazerom preteká rieka Reuss, ktorá vteká pri Flüelene a vyteká v Luzerne. Pri výtoku v Luzerne dosahuje priemerný prietok 109 m /s. 1  Ďalšími prítokmi sú Sarner Aa, Engelberger Aa a Muota.
V priemere zostáva voda v jazere tri a pol roka a má akosť pitnej vody. V lete dosahuje teplota vody 22 °C. V rokoch 1929 a 1963 zamrzlo Alpnachersee a Luzernský záliv. Zo 17. a 19. storočia sú zdokumentované zmrznutia celého povrchu Vierwaldstattského jazera.
Tento článok je čiastočný alebo úplný preklad článkov Vierwaldstättersee na nemeckej Wikipédii a Lake Lucerne na anglickej Wikipédii.
