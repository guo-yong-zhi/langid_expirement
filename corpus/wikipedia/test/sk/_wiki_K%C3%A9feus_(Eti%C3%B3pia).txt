Kéfeus  je v gréckej mytológii syn egyptského kráľa Béla a jeho manželky Anchinoy. Bol etiópskym kráľom.
So svojou manželkou, kráľovnou Kassiopeiou, mal krásnu dcéru Andromedu o ktorú takmer prišiel. Pyšná a namyslená manželka totiž urazila morské nymfy tvrdením, že ich krása sa k jej nemôže ani len priblížiť, nieto rovnať. Nymfy sa posťažovali bohovi morí Poseidónovi a ten za trest zoslal na celé kráľovstvo zemetrasenie a navyše aj morskú príšeru, ktorá krajinu sužovala a ničila.
Kráľ sa opýtal vo veštiarni o radu a bolo mu povedané, že krajinu zachráni len to, ak bude morskej oblude obetovaná kráľovská dcéra Andromeda. A v kráľovstve sa nenašiel nikto, kto by princeznú zachránil. Neponúkol sa ani kráľov brat Fineus s ktorým bola Andromeda už dávnejšie zasnúbená.
V tej dobe sa však hrdina Perseus vracal z nebezpečnej cesty, na ktorej v ťažkom boji usmrtil Gorgonu Medúzu a jej smrtiacu hlavu niesol Polydektovi, kráľovi na ostrove Serifos. Perseus mal ešte pri sebe dary bohov – okrídlené črievice, prilbu neviditeľnosti a kúzelný meč. Keď z výšky zazrel nahú dievčinu na morskom brehu, zniesol sa na zem, kde neďaleko úzkostne sledovali svoju dcéru kráľovskí rodičia. Krátko s nimi prehovoril a uzavrel dohodu, že Andromedu oslobodí ak sa stane jeho manželkou. Rodičia súhlasili a Perseus bojoval s obludou dlhý a ťažký zápas. Nakoniec sa víťazstvo priklonilo k Perseovi a Andromeda bola voľná.
V paláci sa čoskoro nato konala kráľovská svadba. Kráľovná Kassiopeia ale zradila svoj sľub Perseovi, zavolala na svadobnú hostinu bývalého nápadníka Finea i s oddielom jeho vojská a vzplanul boj. Perseus sa presile statočne postavil, ale presila nepriateľov bola tak veľká, že musel použiť hlavu Medúzy. Vykríkol na svojich priateľov, aby odvrátili zrak, z kapsy vytiahol hlavu Medúzy a v okamihu sa Fineus a jeho vojaci premenili na kameň.
Keď Kéfeus zomrel, bohovia ho premenili na súhvezdie Cefeus, ktoré na severnej oblohe žiari dodnes.
