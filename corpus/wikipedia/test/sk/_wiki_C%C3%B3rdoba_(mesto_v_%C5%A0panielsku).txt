Córdoba je mesto v južnom Španielsku v Andalúzii na rieke Guadalquivir a hlavné mesto rovnomennej provincie. Má približne 328 000 obyvateľov .
Córdobu založili v 2. storočí pred Kr.  Feničania. V roku 152 pred Kr. bolo pripojené k Rímskej ríši . Počas sťahovania národov tu boli dočasne Vandali, potom mesto dobyla Byzantská ríša , potom Vizigóti . V tom čase mesto upadalo. 
V roku 711 ho dobyli Arabi, v roku 716 sa stala hlavným mestom islamského emirátu v Al-Andalus . Počas celej arabskej nadvlády to bolo jedno z najbohatších miest, duchovné a kultúrne centrum islamu. Okolo roku 1000 bola Córdoba najväčšie alebo jedno z najväčších miest na svete . Žili tu vedľa seba kresťania, moslimovia a židia. V tomto čase vznikla aj známa Mezquita . Po zániku Córdobského kalifátu  pripadla Cordóba Džahvanidovcom, roku 1069 Abbadidovcom zo Sevilly, roku 1091 Almorávidovcovm a od 12. storočia Almohádovcom. 
V roku 1236 Córdobu v rámci reconquisty dobyla Kastília.
Historické centrum mesta je známe svojimi palácmi a mešitami. Pre ich dobrý stav sa Córdoba stala majetkom Svetového kultúrneho dedičstva UNESCO.
