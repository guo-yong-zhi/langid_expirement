Javorník  je vrch v Kremnických vrchoch. Leží približne 3 km východne od Kremnice. 2  
Nachádza sa v strednej časti Kremnických vrchov a je najvyšším vrchom geomorfologického podcelku Kunešovská hornatina. 3  Javorník leží v Banskobystrickom kraji, na území okresu Žiar nad Hronom a v katastrálnom území mesta Kremnica. 4  Je súčasťou hrebeňa, ktorý vybieha západným smerom zo Zlatej studne. 2 
Javorník tvorí zakončenie hrebeňa, ktorý zo severnej strany vymedzuje Partizánska dolina a z juhu údolie potoka Smrečník. Ten odvodňuje južné svahy vrchu, pokým voda zo severných svahov tečie riečkou Skalka do Kremnického potoka. Severne susedí vrch Hladká , východne ležia v hlavnom hrebeni vrchy Zlatá studňa , Velestúr  a Smrečník . 5  Juhozápadne sa nachádza Kremnický štít  a západným smerom Krahuľský vrch . 2  Najbližším sídlom sú asi 2 km severozápadne ležiace Krahule, nepatrne vzdialenejšia je juhozápadne ležiaca Kremnica.
Riedky porast na časti vrcholu Javorníka umožňuje obmedzený výhľad na široké okolie. Pozorovateľné sú okolité vrchy pohoria, no pri priaznivých podmienkach je možné vidieť aj časť Strážovských vrchov, Vtáčnika či Pohronského Inovca. 6 
Na Javorník nevedie značená turistická trasa. Tie vedú severne i južne situovanými údoliami a práve z nich je najľahší prístup na vrchol. Severozápadným úpätím vedie i cesta z Kremnice na Skalku. 2 
