Kanadské národné futsalové družstvo mužov je národné družstvo mužov, ktoré reprezentuje Kanadu v medzinárodných futsalových súťažiach a priateľských zápasoch. Funguje pod záštitou Canadian Soccer Association . Prvý medzinárodnýc zápas absolvovalo v roku 1989, na majstrovstvách sveta. V októbri 2016 mu patrilo vo svetovom rebríčku 55. miesto. 1  
Na majstrovstvá sveta FIFA sa kanadské družstvo predstavilo prvýkrát a naposledy hneď na prvých MS, keď ho pozvala Medzinárodná futbalová federácia. V základnej skupine vyhralo nad Japonskom, ale prehralo zápasy s Belgickom a Argentínou a nepostúpilo ďalej. Na ďalšie šampionáty sa nekvalifikovalo, resp. sa nezúčastnilo kontinentálnych majstrovstiev, ktoré boli zároveň kvalifikáciou na MS.
Prvýkrát sa chcela Kanada zúčastniť Majstrovstiev CONCACAF-u v roku 2004, ale v kvalifikácii neprešla cez Panamu, s ktorou v dvojzápase vonku najprv vyhrala 5   4, ale na druhý deň prehrala 1   7 a nekvalifikovala sa. Na kontinentálny šampionát v roku 2012, ktorý sa konal v Guatemale sa už kvalifikovala. Priamo v dejisku majstrovstiev v kvalifikačnom dvojzápase so Salvádorom postúpila. V základnej skupine prehrala všetky 3 zápasy a skončila celkovo na predposlednom 7. mieste. O štyri roky neskôr postúpila na turnaj cez dvojzápas s USA. Na samotnom turnaji konanom v Kostarike dosiahla svoje prvé víťazstvo  a obsadila celkové 6. miesto.
