Sídlisko Sekčov je najväčšie prešovské sídlisko, s počtom obyvateľov 24 596 k 19. 12. 2015. 1  Nachádza sa na ľavom brehu rovnomennej rieky. 
Pôvodne na pozemkoch, kde sa dnes rozprestiera sídlisko Sekčov, boli rozsiahle lúky a lány polí, ktoré katastrálne patrili  k Solivaru a Šalgovíku. 2  Miestni obyvatelia toto územie nazývali „Kučere“. 
Archeologický výskum, pri výstavbe Rusínskej ulice v roku 2001, v blízkosti dnešného obchodného domu Lidl potvrdil, že na území sídliska Sekčov, sa už v 6. storočí nachádzalo slovanské sídlisko, ktoré malo asi 50 obyvateľov. Toto nálezisko bolo odkryté v tesnej blízkosti dnešného Lidlu. 3 
S výstavbou bytov na tomto sídlisku sa začalo 22. novembra 1978 slávnostným aktom, pri ktorom stavbári Pozemných stavieb n.p. v Prešove 4  položili prvý panel, prvého obytného bloku B1 na ulici Pavla Horova, ktorý má vchody číslo: 1-5.
Prví nájomníci sa do tohto bytového domu nasťahovali na jar 1980. 5  
Výstavba sa mala rozširovať ďalej k Ľuboticiam, ale s pádom socializmu sa nerealizovala. Územie vyčlenené pre bytovú výstavbu dnes patrí obci Ľubotice a na tejto časti územia sa nachádza sídlisko Pod Hájom, vrátane domov a radových jednotiek.
Posledný novopostavený 8-poschodový obytný dom obsahujúci 71 bytových jednotiek sa nachádza na rozhraní ulíc Magurskej a Sibírskej. Dokončený bol v decembri 2009.
Dĺžka sídliska od ul. Pavla Horova až po ulicu Sibírsku je 2,2 km. Šírka je v priemere 0,8 km.
Návrh na urbanistické riešenie celého územia sídliska vznikol v r. 1969 a jeho autormi boli: Ing. arch. T. Alexy, CSc., Ing. arch. J. Kavan, CSc. a Ing. arch. F. Trnkus. Konečnú projektovú štúdiu vypracovali pracovníci prešovského Stavoprojektu na čele s Ing. arch. Petrom Timkaničom.
Alexandra Matušku,  Armádneho generála Svobodu, Bernolákova, Bratislavská, Čergovská, Dargovská, Dubová, Ďumbierska, Exnárova, Federátov, Jurkovičova, Justičná. K studničke, Karpatská, Kozmonautov, Laca Novomeského, Magurská, Martina Benku, Oravská, Pavla Horova, Pod Táborom , Popradská, Rusínska, Sekčovská, Sibírska, Smreková, Šoltésovej, Šrobárova, Vansovej, Vihorlatská, Višňová, Zemplínska, Zimná.
Keratsinské námestie, Májové námestie, Námestie Krista Kráľa.
V druhej polovici deväťdesiatych rokov na sídlisku vyrástol prvý Supermarket Vario  na Čergovskej ulici, ktorý otvorili 13. februára 1997. O osem rokov neskôr sa pokračovalo výstavbou hypermarketu Hypernova  ktorý bol otvorený 21. októbra 2004. Následne koncom novembra 2004 bol dostavaný aj supermarket Lidl na Rusínskej ulici. O 4 roky neskôr, presnejšie 29. marca 2008, bolo dostavané prvé Prešovské zábavno-obchodné centrum MAX. Po ňom nasledoval Fast food McDonald’s, ktorý bol dokončený na opačnej strane štvorprúdovej cesty Arm. Gen. Svobodu koncom roka 2009. 6  7 
Neďaleko obchodného strediska Opál sa nachádza veľkosklad Karmen. Bol otvorený v marci 2008. Na sídlisku sa ďalej nachádza športová predajňa Inter Sport, dom nábytku Möbelix a hypermarket Kaufland. V decembri 2010 bolo otvorené obchodné centrum FMZ , ktoré sa nachádza medzi Kauflandom a Möbelixom. V decembri 2016 8  bolo vybudované zábavné centrum Koral, ktoré bolo otvorené oproti obchodnému centru MAX. V súčasnosti najnovším vybudovaným obchodným centrom na sídlisku je Eperia, otvorená 24. novembra 2017. 9  10  V septembri 2021 bola otvorená 2. etapa Eperie, ktorá priniesla ďalších 11 000 m  obchodných plôch, päťsálové kino Star a samostatnú prevádzku Burger King. Dostavbou 2. etapy vzniklo napojenie obchodného centra aj na Rusínsku cestu a zastávka MHD priamo pred Eperiou. Medzi obchodným centrom a Rusínskou cestou bol vybudovaný park Dažďová záhrada s retenčným jazierkom na zachytávanie dažďovej vody, s novými chodníkmi, osvetlením, lavičkami a cyklotrasou. V obchodnom centre Eperia sa od 8. januára 2019 zlúčili dve doterajšie pobočky Slovenskej pošty na sídlisku a vytvorili jednu pobočku s názvom Pošta Prešov 9. Toto zlúčenie prijali najmä obyvatelia v okolí Sibírskej ulice s nevôľou a začali spisovať petíciu. 11  V rokoch 2019 a 2020 bol vybudovaný aj projekt Hobby Park Prešov, ktorý zahŕňa maloobchodnú hobby predajňu Hornbach, predajňu SIKO kúpeľne a predajňu ASKO nábytok. Výstavbou obchodných centier vznikla v tejto časti Sekčova komplexná obchodná zóna. Koncom roka 2022 bol na Vihorlatskej ulici pri zastávke MHD Sibírska otvorený nový supermarket Fresh Plus, ktorý je už druhým na Sekčove. Prvý sa nachádza pri OC Dubník na Justičnej 13.
Komplexné zdravotnícke služby zabezpečuje Poliklinika Sekčov  na ulici Jurkovičovej, kde je aj lekáreň a pohotovostná služba. V hornej časti Sekčova na Justičnej ulici v rámci OC Dubník sa nachádza ďalšie menšie zdravotnícke zariadenie. Ostatné lekárne sa nachádzajú najmä v obchodných centrách. Pobočky pošty a bánk poskytujú aj bankomatové služby. Ubytovanie zabezpečuje Študentský domov Prešovskej univerzity, ul. Exnárova č.36 a hotel POLO, ul. Karpatská č.18/A. Motoristi môžu využívať čerpacie stanice na ulici Rusínskej, armádneho generála Svobodu a Vihorlatskej. Drobní podnikatelia a malé prevádzky služieb sú sústredené najmä pri obchodných centrách Opál, Dubník, MAX, Eperia či v prízemných partneroch bytových domov.
Filmové predstavenia uvádza kino Cinemax Prešov, ulica Vihorlatská 1/A a kino Star v OC Eperia. Knižnica P. O. Hviezdoslava Prešov, má svoje oddelenie na ulici Exnárovej 5, kde je zároveň aj sekčovská pobočka PKO s kultúrnym centrom. Krytý bazén určený pre verejnosť je na Májovom námestí. V novembri 2009 bola pri zvonici kostola Krista Kráľa dokončená oddychová zóna Park Angelinum s fontánou. Veľké športové ihriská môže verejnosť využívať na Májovom námestí, Šrobárovej ulici a taktiež na ulici Sibírskej. Na Májovom námestí a na Sibírskej ulici boli realizované aj exteriérové fitness ihriská.
Veriacim slúži rímskokatolícky farský kostol Krista Kráľa na námestí Krista Kráľa, ktorý bol vystavaný v rokoch 1993 až 2000. Pri nákupnom centre Opál sa nachádza gréckokatolícky farský kostol Povýšenia sv. Kríža, tento kostol je zároveň filiálkou rímskokatolíckeho kostola, v nedele a sviatky sa tam slúži aj rímskokatolícka svätá omša . 12  Súčasťou Polikliniky Sekčov je aj verejnosti prístupná kaplnka Božieho milosrdenstva. Na námestí Krista Kráľa sa nachádza aj pastoračné centrum Dom Jána Pavla II.
V areáli Spojenej školy, Ľudmily Podjavorinskej 22 otvorili 7. novembra 2016 PSK Arénu, hokejovú tréningovú halu s umelou ľadovou plochou.
Prešovská trolejbusová doprava na tomto sídlisku bola zavedená 22. novembra 1992 a dodnes premáva bez väčších zmien. Premávajú sem linky č. 4, 8 a 38, na ktoré sú vypravované kĺbové trolejbusy. Posledný krátky trolejbus zavítal na Sekčov v roku 2007, dnes už ako nočné spoje jazdia autobusy. Autobusové linky, ktoré tu premávajú sú: 10, 11, 12, 13, 19, 22, 32, 32A, 33, 34, 35, 36, 37, a 44.
Na sídlisku Sekčov sa nachádza:
Pri materských a niektorých základných školách sú vybudované detské ihriská.
Pohľadnica sídliska Sekčov
Prvý bytový dom na sídlisku Sekčov, rok 1978
Preteky motokár rok 1985, ulica arm. gen. Svobodu
Panoráma sídliska Sekčov, rok 1988
Panoráma sídliska Sekčov, rok 2011
Prvý bytový dom postavený na Sekčove, ulica Pavla Horova
Panoráma sídliska, pohľad od rieky Sekčov
Dopravná špička rok 2014, ulica arm. gen. Svobodu
Napravo posledný 8-poschodový dostavaný obytný dom na ulici Magurskej
Májové námestie
Keratsínske námestie
Námestie Krista Kráľa
Kostol Krista Kráľa
Základná škola, ulica Šrobárova
Základná škola, Májové námestie
Základná škola, ulica Sibírska
Cirkevná základná škola, bl. P. P. Gojdiča, ulica Bernolákova
Gymnázium bl. P. P. Gojdiča, ulica Bernolákova
Súkromné konzervátorium  Dezidera Kardoša, ulica arm. gen.Svobodu
Poliklinika Sekčov
Pohľad na Exnárovu a Karpatskú ulicu z Námestia Krista Kráľa
OC Max, Billa a Hypernova na sídlisku Sekčov
Fontána Opal, ulica arm. gen. Svobodu
Obchodné centrum FMZ, ulica arm. gen. Svobodu
Obchodné centrum Eperia, ulica arm. gen. Svobodu
Hobby park Sekčov, ulica Rusínska
Obchodný dom Hornbach Sekčov, ulica Rusínska
Pohľad zo Sekčova na Tatry
