Michal Ajvaz  je český básnik, prekladateľ a spisovateľ, predstaviteľ magického realizmu, súčasnej literárnej fantastiky.
Vyštudoval češtinu a estetiku na Filozofickej fakulte Karlovej univerzity. Do roku 1994 sa živil rôznymi robotníckymi profesiami. Pracoval ako sálový robotník v obecnom dome na Prahe 4, nočný strážnik parkoviska, potom ako domovník v hoteli v Krkonošiach a čerpač vody vo firme Vodní zdroje. Potom pracoval medzi rokmi 1996 až 1999 ako redaktor Literárních novin a od roku 2003 je zamestnaný v centre pre teoretické štúdie Akadémie vied a Karlovej univerzity. Do roku 1989 nenapísal žiadnu knihu, hoci hovorí, že písal v nepravidelných intervaloch už od pätnástich rokov. Svoju prvú knihu vydáva teda až v roku 1989 a je pomenovaná Vražda v hotelu Intercontinental.
Celkovo sa v Ajvazovej tvorbe vyskytuje mnoho symbolov – ako napríklad symbol knihy, ktorej po prečítaní mizne text, symbolizujúci utekajúci život ad. Ajvaz si uchoval svoju hravosť a miernu roztomilosť prozaickej tvorby, čím svoje diela odľahčuje, napriek tomu ich vážnosť udržiava na takej hranici, aby dávala zmysel a pôsobila vo svojej magickosti a mýtickosti prirodzene.
V roku 1997 napísal román Tyrkysový orel, potom v 2001 napísal fiktívny cestopis Zlatý Věk a potom ešte romány Prázdné ulice alebo Cesta na jih, v týchto knihách už opúšťa svoju obľúbenú Prahu a rozširuje svoje magické reálie hlboko do sveta, napríklad Malajzie, malého alpského mestečka, fiktívnej juhoafrickej krajiny a ďalšie a ďalšie.
Mimo beletristickej knihy písal Michal Ajvaz aj filozofické spisy. V roku 1994 vydal knihu Znak a bytí, kde sa zamýšľa nad Derridovou filozofiou. Potom v roku 1997 vydal dve knihy, Tiché labyrinty a Tajemství Knihy. A konečne posledný filozofický spis Světelný prales vyšiel v roku 2003. Mimo to písal Ajvaz tiež mnohé eseje a zaoberal sa filozofiou a tvorbou rôznych magických realistov. V roku 2003 mu preto vyšla kniha Sny gramatik a Záře písmen, kde rozoberá Borgesovu literárnu tvorbu.
