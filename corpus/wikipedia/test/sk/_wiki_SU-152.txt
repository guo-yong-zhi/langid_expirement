SU-152 skúmaný nemeckými vojakmi, 1943SU-152 bol typ ťažkého samohybného dela na podvozku tanku KV-1s, používaného sovietskou armádou počas druhej svetovej vojny a neskôr do polovice 50. rokov.
Na začiatku druhej svetovej vojny nemali sovietske tanky T-34 a KV-1 problém prestreliť pancier akéhokoľvek nemeckého pancierového vozidla. Problém nastal s príchodom modernej konštrukcie ťažkého tanku PzKpfw VI Tiger, ktorá bola reakciou na sovietske ťažké tanky a neskôr stredného tanku PzKpfw V Panther, ktorý bol výrazne inšpirovaný sovietskymi T-34. Sovietske 76 mm kanóny F-34 neboli schopné prestreliť predný pancier nových nemeckých tankov a bočný pancier prestrelili len zo vzdialenosti menšej ako 500 m. 
Sovietske velenie si dobre uvedomovalo, že na porazenie nemeckých obrnených divízií bude potrebné nasadenie nového typu obrneného vozidla schopného vyradiť z prevádzky tanky Tiger aj Panter. Preto bolo v januári 1943 nariadené vybudovanie nového ťažkého samohybného dela. Vývojom bol poverený hlavný dizajnér Josef Kotin. Vývoj bol zahájený v továrni S. M. Kirova, kde sa v tom čase vyrábali ťažké tanky KV.
Základ nového samohybného dela tvoril podvozok ťažkého tanku KV-1s. 152 mm húfnica ML-20 bola považovaná za najlepšiu voľbu vďaka výborným výsledkom v dovtedajších bojoch a jej dostatočným zásobám v skladoch. Prvý prototyp samohybného dela bol zostrojený už po 22 dňoch a do výzbroje armády bol zaradený 14. februára 1943 pod označením SU-152. Veľkou výhodou samohybného dela SU-152 bolo používanie súčiastok z iných tankov, vďaka čomu boli nízke náklady na výrobu.
Prvé stroje SU-152 dorazili do Kursku v máji 1943 a pozornosť nepriateľov začali budiť hneď od prvých bojov. Vďaka schopnosti vyradiť z prevádzky aj tie najťažšie nemecké tanky Tiger, Panter a ťažké stíhače tankov Elefant dostal tank prezývku „Zveroboj“ . Hlavnou muníciou samohybných diel SU-152 boli vysoko explozívne náboje . Explózia po výbuchu bola dostatočne silná na to aby zabila posádku vo vnútri nepriateľského tanku aj v prípade, že náboj neprestrelil pancier tanku. 
Stroj mal však aj svoje nevýhody - veľmi nízku rýchlosť streľby  a malú kapacitu nesenej munície . Predný pancier bol síce silnejší ako pri tankoch T-34 , ale aj tak nemali nemecké tanky Tiger a Panther problém s jeho prestrelením. Navyše sa 152 mm húfnica ukázala ako veľmi nepresná na veľké vzdialenosti. Preto sa samohybné delá SU-152 používali na rýchle prepady vo väčších skupinkách, čím bola eliminovaná výhoda nemeckých tankov pri boji na veľkú vzdialenosť a zároveň bola vyzdvihnutá schopnosť samohybných diel SU-152 vyradiť nepriateľské tanky z malej vzdialenosti jednou ranou. 
Ako hlavná nevýhoda sa však nakoniec ukázala nedostatočná ventilácia. Splodiny z výfukového systému sa dostávali aj do kabíny posádky, čo predstavovalo problém najmä pri dlhých súbojoch. To bol hlavný dôvod, prečo sa začalo pracovať na vylepšení samohybného dela. Nakoniec bol podvozok z KV-1s nahradený podvozkom z nového tanku IS a nový model dostal označenie ISU-152. Samohybné delá SU-152 boli postupne nahradzované novšou verziou ISU-152 a v roku 1954 boli kompletne vyradené zo služby.
