Bryce Edward Bayer  bol americký vedec, vynálezca tzv. Bayerovej masky, 1  ktorá sa používa vo väčšine moderných digitálnych kamerách a fotoaparátoch. 1  Bol nazývaný „maestro, bez ktorého by fotografovanie nebolo také, ako ho dnes poznáme.“ 1  Po jeho smrti sa Larry Scarff, bývalý predseda štandardizačnej skupiny pre kvalitu obrazu telefónnych kamier , vyjadril pre New York Times: „stále by sme z digitálnych kamier dostávali len čiernobiely obraz.“ 2 
Bryce Edward Bayer sa narodil 15. augusta 1929 v Portlande, štát Maine, Altonovi a Marguerite Willardovej Bayerovej. Už ako dieťa ho zaujímali fotoaparáty a najmä v tej dobe populárny Kodak Brownie. Základné školské štúdium ukončil v roku 1947 na Deering High School v Portlande, kde strávil veľa času v školskom fotolaboratóriu. „V skutočnosti on vyvolával všetky fotky pre školskú ročenku,“ povedal jeho syn David denníku New York Times po Bayerovej smrti. 2 
Po získaní bakalárskeho titulu v roku 1951 v inžinierskom odbore na univerzite v Maine sa presťahoval do Rochesteru, kde začal pracovať ako výskumný vedec pre Eastman Kodak. Tam zotrval až do svojho odchodu do dôchodku v roku 1986. Neskôr ešte pokračoval v štúdiu na univerzite v Rochesteri a v roku 1960 získal magisterský titul pre priemyselnú štatistiku. 2 
Počas práce pre Kodak Bayer dokončil v roku 1974 návrh pre farebný filter monochromatického digitálneho snímača. Na tento návrh získal v roku 1976 patent pod číslom „3,971,065“. Filter používa jednoduchý princíp, nazvaný „Bayerov vzor“. Jeho základom sú šachovnicovo rozmiestnené RGB farebné filtre  pre tri farebné zložky svetla, ktoré umožňujú digitálnemu snímaču spracovať plnofarebný obraz. Polovica obrazových políčok je prekrytá zeleným filtrom a o zvyšnú polovicu sa delia červený a modrý filter. Tým je v princípe dosiahnutá aj imitácia citlivosti ľudského oka, ktoré je najcitlivejšie práve na zelenú farbu. 3  4  
„Vzor je naozaj jednoduchý,“ povedal Ken Parulski, bývalý vedúci vedec oddelenia pre digitálne fotoaparáty v Kodaku. „Je tam dvojnásobok zelených prvkov než červených alebo modrých, lebo tento vzor napodobňuje, ako ľudské oko vníma farebné pole.“ Parulski dodal, že aj keď v laboratóriách vyvíjali viacero vzorov, vrátane samotným Parulským, „iba Bayerov vzor obstál v skúške času.“ Larry Scarff, bývalý predseda štandardizačnej skupiny pre kvalitu obrazu telefónnych kamier, sa vyjadril takto: „99,99 % všetkých digitálnych kamier – a teda aj tých v telefónoch, webkamerách, kompaktné fotoaparáty či rôzne spotrebiteľské videokamery – používa Bayerovu mriežku na reprodukciu farebného obrazu.“ 2  Dr. Terry Taber, viceprezident a vedúci technológ spoločnosti Kodak povedal, že: „Bryce vynašiel elegantné riešenie, ktoré je takmer za každou digitálnou snímkou dneška.“ 1 
Podľa Rochester Democrat and Chronicle, Bayerova práca na filtri „pomohla vydláždiť cestu pre vývoj prvých funkčných digitálnych kamier už nasledujúci rok.“ Steve Sasson, spoluvynálezca prvej digitálnej kamery, povedal Rochesterským novinám, že „Bayerov príspevok nebol len priekopnícky, ale priam prorocký.“ „Bez neho by sme o digitálnych fotoaparátoch dneška premýšľali úplne inak,“ povedal Sasson. „Bryce sa pokúšal vyriešiť, ako sa dvojrozmerným poľom monochromatického snímača dá zachytiť plnofarebný obraz a toto sa stalo základom pre digitálne zobrazovanie. Vyriešil kľúčový problém ešte skôr, než sa tým problémom vôbec stal.“ A Sasson dodáva „Bryce bol pre mňa vždy hrdinom.“ Parulski sa pre Democrat and Chronicle vyjadril, že sa vždy cítil „veľmi šťastný, že mohol s Bryceom pracovať od prvých dní v Kodaku... Bryce bol veľmi skromný a trvalo mi celé roky, než som pochopil, aký génius je to v skutočnosti.“ 
Bayerov príspevok pre fotografiu zahŕňa aj algoritmy, ktoré hrajú kľúčovú úlohu pri ukladaní, spracovaní či tlači digitálneho obrazu. 5 
Bayer bol v roku 2009 ocenený Kráľovskou fotografickou spoločnosťou  Medailou progresivity za „uznanie vynálezu, výskumu, publikovania alebo iného príspevku, ktorého výsledkom je významný pokrok vo vedecko-technickom vývoji fotografie alebo zobrazovania v najširšom zmysle slova.“ V roku 2012 získal od Spoločnosti filmových a televíznych inžinierov  medailu za vznik kamier a obrazu . 2 
V Kodaku stretol kolegyňu Joan Fitzgeraldovú, s ktorou sa v roku 1954 oženil. Mali spolu dvoch synov a jednu dcéru. Bayer skonal 13. novembra 2012 v Bath, štát Maine, na “dlhú chorobu súvisiacu s demenciou", povedal jeho syn Douglas pre New York Times. 2 
