Staten  er Platons længste og mest indflydelsesrige dialog og har form af en sokratisk dialog. I værket diskuterer Sokrates og hans samtalepartnere om en række filosofiske områder, bl.a. etik, metafysik , epistemologi og politisk filosofi. Den første bog dateres af mange til et tidligere tidspunkt end resten af værket. Sandsynligvis forelå værket som en helhed mellem 377 og 370 f.Kr.
Staten er bygget op som en sokratisk dialog med det formål at afdække betydningen af begrebet Retfærdighed. Sokrates udvikler først et retfærdighedsbegreb for en "polis", idet han argumenterer, at Retfærdighed i polis ligner Retfærdighed i det enkelte menneske. Da det er nemmere at se Retfærdigheden på et større plan, vil han først finde ud af, hvordan den retfærdige polis er indrettet, for derefter at overføre denne indretning på det enkelte menneske.
Staten er delt op i 10 bøger. Første bog tjener som en slags indledning, hvori Sokrates mødes med tre forskellige syn på Retfærdighed, og afviser dem alle. Den egentlige filosofiske udredning finder sted i de efterfølgende ni bøger. Her udvikler Sokrates sit eget retfærdighedsbegreb, ansporet af Glaukon og Adeimantos, to af Platons brødre.
Sokrates opdeler mennesket i tre dele: maven, brystet og hovedet. Hver af disse tilskriver han en del af menneskets tankeliv, samt en dyd, der bør styre disse tanker.
Et menneske er retfærdigt, når hver enkelt del er styret af sin dyd, og når maven er holdt i skak af brystet, der vejledes af hovedet.
Tilsvarende opdeler Sokrates Polis i tre grupper mennesker, der hver svarer til en af menneskets dele:
