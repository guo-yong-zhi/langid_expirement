Fredericia forenede Fodboldklubber  er en dansk fodboldklub hjemmehørende i Fredericia, som blev stiftet i 1953. Klubbens førstehold spiller for 2015/16-sæsonen i Danmarksserien under Dansk Boldspil-Union og afvikler deres hjemmebanekampe i Madsby Enge også kaldet Madsby Ground.
Klubben blev til efter en fusion mellem Fredericias ældste fodboldklub Fredericia Boldklub , stiftet den 17. juni 1896, samt ØB. Den 3. januar 1991 etablerede Fredericia fF sammen med Fredericia KFUM overbygningen FC Fredericia, som klubben dog trak sig ud af i 2003.
Klubben er arrangør af det internationale fodboldstævne for U9, U10, U11, U12, U13 og U14 piger, Madsby Pige Cup. Stævnet afholdes i begyndelsen af juni. Fredericia fF står også bag Fredericia Heste- og Kræmmermarked i begyndelsen af august, og senere på samme måned er det skønne område vært for Madsby Rock. En endagsfestival med store danske navne.
