Eurovision Song Contest 1956 var den første udgave Eurovision Song Contest og blev afholdt den 24. maj 1956 i Lugano i Schweiz med Lohengrin Filipello som vært. Konkurrencen blev vundet af Schweiz med sangen "Refrain", sunget af Lys Assia. 1 
Syv lande deltog, men i modsætningen til de efterfølgende år deltog hvert land med to sange, så der blev fremført 14 sange i alt. Østrig, Danmark og Storbritannien ville gerne have deltaget, men tilmeldingen kom for sent. 1  Showet var primært tænkt som en radiokonkurrence, men der var kameraer i studiet. Det var blevet stærkt anbefalet, at hvert land holdt en national konkurrence, for at finde sangene til den store europæiske konkurrence. 1  Kun solister var tilladt i 1956, året efter tillod man duoer. 2  Endelig var der i 1956 ingen regler for, hvor lange sangene måtte være. I 1957 satte man en grænse på 3½ minut. 3 
Afstemningen foregik ved, at hvert land sendte to jurymedlemmer til Lugano, som hver især skulle stemme på deres favoritsang. I modsætning til de efterfølgende år var det tilladt at stemme på bidragene fra ens eget land. I Luxembourg var man imidlertid ude af stand til at sende jurymedlemmer til Lugano, så EBU lod to schweizere afgive de luxembourgske point i stedet. Resultatet af afstemningen er aldrig blevet offentliggjort; det blev blot bekendtgjort, at Lys Assia havde vundet med "Refrain". 1 
Der er ikke overleveret nogen videooptagelse af hele showet, men lydsiden findes stadig bevaret.
Koordinater: 46°00′14″N 8°57′18″Ø  /  46.00383°N 8.95503°Ø  / 46.00383; 8.95503
