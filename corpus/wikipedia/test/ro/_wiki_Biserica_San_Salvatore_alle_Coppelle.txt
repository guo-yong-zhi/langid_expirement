San Salvatore alle Coppelle este o biserică medievală din Roma, cu o campanilă romanică din secolul al XII-lea. Lăcașul a fost atribuit în anul 1914 comunității române unite  din Roma.
Ea este situată în Piazza della Coppelle din cartierul Sant'Eustachio. O bulă din 1222 a papei Honorius al III-lea numește biserica din Cupellis și, într-un catalog de biserici din secolul al XVII-lea, se referă la o piață „a fabricanților de butoaie" care a existat în apropiere.
O inscripție pe un perete interior al bisericii indică faptul că a fost finalizată pe 26 noiembrie 1195, în timpul papei Celestin al III-lea, deși aceasta s-ar putea referi la o reconstrucție și nu la data construcției originale care este, probabil, mult mai veche.
În 1404 papa Inocențiu al VII-lea a încredințat biserica breslei șelarilor, care s-a ocupat de acest lăcaș timp de trei secole. În 1633 ea a devenit baza Confraternității Sfântului Sacrament al Perseverenței Divine, care-i ajuta în hanurile Romei pe pelerinii și străinii care s-au îmbolnăvit, fie cu îngrijire spitalicească, fie ajutând la îngrijirea familiilor lor. În 1750, anul Jubileului, biserica a fost reconstruită de Carlo De Dominicis, care a adăugat un spațiu încă vizibil astăzi, lângă biserică, pentru ca hangiii să lase bolnavii cu o notă pentru frații ordinului.
Între 1858 și 1860 cele două fresce ale bisericii, datând din anul 1195, au fost vandalizate, iar astăzi tot ce a mai rămas din biserica medievală este clopotnița, construită în secolul al XII-lea, parțial înconjurată acum de clădiri învecinate. Acest locaș a fost încredințat de papa Pius al X-lea Bisericii Române Unite cu Roma, Greco-Catolică, prin Scrisoarea Apostolică „Universi episcopatus” din 31 martie 1914. Pe 29 februarie 1920 biserica a fost reconsacrată de episcopul Valeriu Traian Frențiu.
În data de 23 octombrie 1966 episcopul Vasile Cristea l-a hirotonit în această biserică pe Nathaniel Popp, devenit ulterior arhiepiscop al Episcopiei Ortodoxe Române din America. 1 
În februarie 2021 cardinalul Angelo De Donatis, vicar general al Sfântului Părinte pentru Dieceza de Roma, l-a numit în funcția de rector al bisericii „San Salvatore alle Coppelle” din Roma pe Cristian Dumitru Crişan, vizitator apostolic pentru credincioșii greco-catolici români din Europa occidentală, iar pe pr. Marian Bojor din clerul Eparhiei de Cluj-Gherla în funcția de vicerector. 2 
Clopotnița medievală, parțial încorporată în clădirile învecinate
Vedere din interior
Inscripție dedicată, datată 1195
