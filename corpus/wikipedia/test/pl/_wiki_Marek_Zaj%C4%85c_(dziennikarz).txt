27 lipca 1979 Kraków 
dziennikarz, publicysta
Uniwersytet Jagielloński
sekretarz Międzynarodowej Rady Oświęcimskiej, przewodniczący rady Fundacji Auschwitz-Birkenau
Marek Piotr Zając  – polski dziennikarz i publicysta specjalizujący się w tematyce religijnej i społecznej, sekretarz Międzynarodowej Rady Oświęcimskiej, przewodniczący rady Fundacji Auschwitz-Birkenau, dyrektor stacji telewizyjnej Polsat Rodzina.
Absolwent dziennikarstwa i komunikacji społecznej na Uniwersytecie Jagiellońskim.
W 2000 dołączył do redakcji „Tygodnika Powszechnego”, od 2005 kierował działem religijnym tego czasopisma, które to stanowisko opuścił w 2007. Pozostał współpracownikiem „TP” jako felietonista i publicysta. Pracował również jako szef działu zagranicznego dziennika „Polska” oraz zastępca redaktora naczelnego tygodnika „Przekrój”.
Nawiązał także współpracę z Telewizją Polską, m.in. jako prowadzący programy Między ziemią a niebem w TVP1, Wojna Postu z Karnawałem w TVP Kultura, Smak tradycji w TVP Polonia, Spór o historię w TVP Historia. Prowadził również poranny magazyn Kawa czy herbata? w parze z Odetą Moro-Figurską. Wykładowca Wyższej Szkoły Europejskiej im. ks. Józefa Tischnera. Autor audycji Kościół według Marka na antenie Radia Plus. Współpracował też z RMF FM i KAI. W 2018 został dyrektorem kanału telewizyjnego Polsat Rodzina.
Autor książki Pędzę jak dziki tapir. Bartoszewski w 93 odsłonach .
W latach 2009–2016 członek zarządu warszawskiego Klubu Inteligencji Katolickiej. W 2006 powołany na sekretarza Międzynarodowej Rady Oświęcimskiej. Członek, a od 2015 przewodniczący rady Fundacji Auschwitz-Birkenau.
Laureat Nagrody Dziennikarskiej „Ślad” im. Biskupa Jana Chrapka . W 2012 odznaczony Srebrnym Krzyżem Zasługi.
