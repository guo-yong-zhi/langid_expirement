Nowy Dom Poziomek – skała w Wąwozie Ostryszni na Wyżynie Olkuskiej będącej częścią Wyżyny Krakowsko-Częstochowskiej. Znajduje się po północnej stronie Organów i jest najbardziej na północ wysuniętą skałą w grupie skał w tym wąwozie. Wąwozem obok skały prowadzi czarny szlak turystyczny z Imbramowic  do Glanowa.
Nowy Dom Poziomek to niewielka skała wapienna, niedawno dopiero udostępniona do wspinaczki skalnej. Ma wysokość 7 m, ściany połogie lub pionowe. Wspinacze oczyścili ją, zamontowali na niej asekurację, oni też nadali skale nazwę. W 2014 roku wykonali to wspinacze zrzeszeni w fundacji Wspinka, a zakup niezbędnych do tego celu materiałów sfinansowany został ze środków  publicznych Województwa Małopolskiego oraz funduszy własnych Fundacji Wspinka. Na skale poprowadzono 9 łatwych dróg wspinaczkowych o stopniu trudności od III do V+ w skali polskiej. Wszystkie mają zamontowane stałe punkty asekuracyjne: ringi  i dwa ringi zjazdowe . Skała znajduje się w lesie, ściany wspinaczkowe o wystawie północno-zachodniej.
