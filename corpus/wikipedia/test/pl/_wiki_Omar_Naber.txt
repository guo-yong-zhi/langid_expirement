Omar Kareem Naber
7 lipca 1981 Lublana 
pop
piosenkarz
od 2004 roku
Omar Kareem Naber  – słoweński piosenkarz, dwukrotny reprezentant Słowenii w Konkursie Piosenki Eurowizji: w 2005 i 2017 roku.
Naber urodził się w Lublanie. Jego matka jest Słowenką, a ojciec – Jordańczykiem. Z wykształcenia jest technikiem dentystycznym; w branży pracował przez rok.
W 2004 roku wziął udział w przesłuchaniach do pierwszej edycji programu Bitka talentow, który ostatecznie wygrał w maju tego samego roku. W 2005 roku został zakwalifikowany do udziału w słoweńskich eliminacjach eurowizyjnych z utworem „Stop”. W lutym wystąpił w finale selekcji i zajął w nim pierwsze miejsce po zdobyciu największej liczby 29 945 głosów telewidzów, dzięki czemu został wybrany na reprezentanta Słowenii w 50. Konkursie Piosenki Eurowizji organizowanym w Kijowie. 19 maja wystąpił w półfinale widowiska i zajął ostatecznie 12. miejsce z 69 punktami na koncie, przez co nie awansował do finału. W tym samym roku ukazała się jego debiutancka płyta studyjna zatytułowana Omar.
W 2006 roku Naber wyruszył w trasę koncertową po kraju oraz rozpoczął pracę nad materiałem na drugą płytę studyjną, którą nagrał ze swoim zespołem Kareem. Album zatytułowany Kareem ukazał się w 2007 roku. W grudniu 2008 roku został ogłoszony jednym ze zdobywców tzw. „dzikiej karty” umożliwiającej udział w krajowych eliminacjach eurowizyjnych EMA 2009, do których zgłosił się z utworem „I Still Carry On”. Na początku lutego wystąpił w finale selekcji i zajął w nim drugie miejsce.
W styczniu 2010 roku został ogłoszony jednym z finalistów krajowych eliminacji eurowizyjnych EMA 2011, do których zgłosił się z numerem „Bistvo skrito je ocem”. Pod koniec lutego zaśpiewał w finale selekcji, jednak nie został zakwalifikowany przez komisję jurorską do ostatecznej rundy głosowania.
W lutym 2014 roku został zakwalifikowany do udziału w finale krajowych eliminacji eurowizyjnych, z których zgłosił się z piosenką „I Won’t Give Up”. W marcu zaśpiewał podczas koncertu finałowego, jednak ponownie nie uzyskał poparcia jurorów, przez co nie zakwalifikował się do ostatecznej rundy głosowania. W tym samym roku premierę miał jego trzeci album studyjny zatytułowany Na glavo, który ukazał się także w wersji anglojęzycznej jako No Helmet.
W grudniu 2016 roku Naber został ogłoszony jednym z uczestników słoweńskich eliminacji eurowizyjnych EMA 2017. 17 lutego 2017 roku wystąpił w pierwszym półfinale selekcji i zakwalifikował się do finału, który odbył się tydzień później. Piosenkarz zajął w nim pierwsze miejsce, zostając tym samym reprezentantem Słowenii w 62. Konkursie Piosenki Eurowizji organizowanym w Kijowie. 9 maja piosenkarz wystąpił w pierwszym półfinale konkursu i zajął przedostatnie, siedemnaste miejsce, przez co nie awansował do finału.
