ईसाई धर्म में, सुसमाचार या गॉस्पेल, जिसे  इंजील भी कहा जाता है, परमेश्वर के राज के आने की समाचार को कहते हैं। 1  यह मूलतः एक वर्णात्मक कथा है, जिसमें यीशु मसीह, उनके जन्म, उनके जीवन, सूली पर चढ़ाये जाने और पुनरुत्थान की कहानी को बताया गया है। बाइबल के विभिन्न अनुवादों में इसे शुभसंदेश या खुशखबरी 2  भी कहा गया है, जोकि यूनानी शब्द यूआनजेलिऑन के पुराणी अंग्रेजी अनुवाद, गॉस्पेल का हिंदी में अनुवादित रूप है। सुसमाचार की कथा का सार, बाइबल की चार किताबों में पाया जाता है: मत्ती, मरकुस, लुका तथा यूहन्ना। 
बाइबल के हिंदी अनुवादों में गॉस्पेल को शुभसंदेश या सुसमाचार कहा गया है। यह शब्द यूनानी शब्द यूआनजेलिऑन  से आता है, जिसका अर्थ है, "अच्छी खबर", यह दो यूनानी शब्दों से आया है: εὖ  "शुभ" + ἄγγελος  "संदेशवाहक"। इसी शब्द को लैटिन भाषा के अपभ्रंशों में evangelium  के रूप में अपना लिया गया, जिसे यूरोप के अन्य भाषाओँ में सम्मिलित कर लिया गया। पुरानी अंग्रेजी में अनुवाद में, यूनानी शब्दावली यूआनजेलिऑन को गूड्सपील  के रूप में अनुवादित किया गया, जो पुरानी अंग्रेजी के दो शब्दों से आता है:gōd "शुभ" + spel "समाचार", इसे मध्यकालीन अंग्रेजी में, वर्तनी सुधर किये बिना "गॉस्पेल"  के रूप में अपना लिया गया। सुसमाचार, इन्हीं शब्दों का अनुवादित रूप है।
सुसमाचार का यह सन्देश, ईसाई धर्म की धार्मिक-संकल्पना में मौलिक स्थान रखता है। तथा ईसाई धर्म के दार्शनिक परिपेक्ष को समझने के लिए इसे समझना महत्वपूर्ण है। एक धर्मसिद्धांत के रूप में, सुसमाचार को नए नियम  के कई पत्रों में वर्णित किया गया है। ईसाई मान्यता के अनुसार, यह समाचार, मानवता के प्रति ईश्वर की दया का सूचक है, जिसके ज़रिये ईश्वर ने अपने पुत्र यीशु को धरती पर भेज कर, सूली पर चढ़ाकर, समस्त मानवता के पापों का प्रायश्चित करवा, मानवता और ईश्वर के बीच सुलह स्थापित कर दिया।  इसके अलावा, इस सुसमाचार की कथा में, विश्वासियों पर पवित्र आत्मा का उतारना और यीशु के पुनर आगमन का सन्देश भी शामिल है। कुल मिला कर सुसमाचार की कथा और इससे जुडी संकल्पनाएँ, ईसाई धर्मशास्त्र की मूल मान्यताओं में से एक है। 
ईसाई शास्त्र, यीशु मसीह में निर्वाण के इस सुसमाचार को, नए नियम में रची गयी एक नई संकल्पना नहीं मानता। ईसाई मान्यता के अनुसार, इसके होने की भविष्यवाणी पुराने नियम में भी की गयी है, तथा उत्पत्ति की किताब में, मानव के पतन की घटना के समय भी सुसमाचार का प्रचार नबियों द्वारा भविष्यवाणी के रूप में किया गया पाया जाता है। 3  4  5  6  7 
