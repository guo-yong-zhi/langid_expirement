Eric Allin Cornell  is en US-amerikaansch Physiker. Hüm wurr 2001 de Nobelpries för Physik tospraaken. 
Eric Cornell wurr an‘ 19. Dezember 1961 as dat öldste vun dree Kinner vun en Perfesser för  Bauwesen an dat Massachusetts Institute of Technology  un en Engelschlehrerin an de High School boren. He studeer Physik an de Stanford University un gung nah sien Diplom 1985 an dat MIT nah Cambridge, de Stadt, in de he siet sien tweet Levensjohr wahnt harr. He hett in de Arbeitsgrupp vun David E. Pritchard an de Massenbestimmung vun 3He und 3H arbeit  un hett dor 1990 sien Doktertitel maakt. To bemarken is, dat nah den Weggang vun Cornell vun dat MIT, Wolfgang Ketterle in de Arbeitsgrupp rinkeem, de later mit Cornell den Nobelpries kreeg.
Cornell hett sück för en Postdoc-Stäe bi David Jeffrey Wineland an dat National Institute of Standards and Technology  bewurben, wurrn aber nich annommen. An Stee vun dat wurr he vun Sarah Gilbert, de sien Vorstellungsgespräch mit anhörrt harr, an de hör Ehemann Carl Edwin Wieman vermittelt, de an dat Joint Institute for Laboratory Astrophysics  in Boulder beschäftigt weer. He bleev denn ok nah sien beid Postdoc-Johren as Assistenzperfesser an dat JILA un wurr 1995 to’n Perfesser nömmt, siet 1994 is he ok  Fellow an dat NIST.
Eric Cornell hett in‘ Januar 1995 Celeste Landry heiraadt, de he all teihn Johr tovör in Stanford kennen lehrt, aber weer ut de Oogen verloren harr. He hett twee Döchter, Eliza  un Sophia .
2004 mussen hüm de linke Arm un en Deel vun sien linke Schuller wegen Nekrotiseerende Fasziitis amputeert wurrn.
2001 wurr he gemeensam mit Carl Edwin Wieman un Wolfgang Ketterle mit den Physiknobelpries „für die Erzeugung der Bose-Einstein-Kondensation in verdünnten Gasen aus Alkaliatomen und für frühe grundsätzliche Studien über die Eigenschaften der Kondensate“ uttekent. Nah de spoodriek Ertüügen vun de Bose-Einstein-Kondensate erforscht he sietdem de physikalischen Eegenschapen vun disse Systeme.
