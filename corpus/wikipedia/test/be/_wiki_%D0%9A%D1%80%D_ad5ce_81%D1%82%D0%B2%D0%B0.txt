Крывіцкае  навуковае таварыства імя Пранціша Скарыны  існавала ў 1946—1949 гг. у Германіі, у 1949—1976 гг. у ЗША.
Заснавана 23 чэрвеня 1946 г. у лагеры для перамешчаных асоб у г. Рэгенсбург . Яго старшынямі ў розны час былі Я. Станкевіч, А. Адамовіч і А. Махноўскі. Кіруючы орган — штогадовы з'езд. Мела на мэце аб'яднаць намаганні вучоных-беларусаў для навуковай працы ў галіне беларусазнаўства. 5 мая 1949 г. цэнтр таварыства перанесены ў г. Нью-Ёрк, 23 лістапада 1959 г. яно атрымала правы культурнай і навуковай установы, створаны аддзел у г. Чыкага  і Аўстраліі. 
Пры таварыстве дзейнічалі секцыі: літаратурная , мовазнаўчая , гістарычная і педагагічная . 27 красавіка 1952 г. пры ім заснаваны Інстытут найноўшай гісторыі Беларусі  і Прэсавае бюро . Таварыства займалася зборам дакументаў, рукапісаў, беларускіх выданняў, якія захоўваліся ў створаным пры ім Беларускім архіве . З 1957 г. уваходзіла ў Беларуска-амерыканскую дапамогу  і Задзіночанне славянскіх навуковых арганізацый ЗША. 
Таварыствам выдадзены «Паказальнік беларускіх выданняў на чужыне за 1945—1950 гг.» М. Панькова , «Маленькі маскоўска-беларускі  слоўнічак фразеалагічны і прыказак, а таксама прывітанняў, зычэнняў і іншае» Я. Станкевіча , кнігі «Лявон Вітан-Дубейкаўскі» К. Вітан , «Ул. Жылка. Творы: Да 20-х угодкаў смерці» . Выдавала навукова-літаратурны часопіс «Веда» 1 . 
Крывіцкае навуковае таварыства спыніла дзейнасць у 1976 г. у сувязі са смерцю Я. Станкевіча.
