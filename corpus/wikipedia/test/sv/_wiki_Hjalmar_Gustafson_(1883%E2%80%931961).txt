Hjalmar Albin Gustafson, född 27 maj 1883 i Stockholm , död 10 oktober 1961 i Stockholm , var en svensk journalist och socialdemokratisk politiker, en kortare tid även riksdagsledamot.
Hjalmar Gustafson var son till grovarbetare Carl Gustafson och Amalia Dure och blev medarbetare i tidningen Folket 1905 och i Social-Demokraten från 1910.
I Stockholms stadsfullmäktige var han ledamot 1919–1932 och han var stadsfullmäktiges representant i Stockholmssystemet och Frihamnsbolaget i respektive elva och tio år samt hade en rad andra kommunala uppdrag. Han tillhörde också riksdagens andra kammare 1921. Under 17 år var han styrelseledamot i Stockholms arbetarekommun där han bland annat var ordförande och sekreterare. Han var också engagerad i Svenska Journalistföreningen där han under en tid var vice ordförande.
Han var gift två gånger, första gången 1912–1934 med redaktören och politikern Ruth Gustafson . Andra gången gifte han sig 1935 med Ingrid Klingblom . Han hade två barn i första äktenskapet, Arne Gustafson , förste styrman vid Johnsonlinjen, och Vanja Lantz , översättare som fick Elsa Thulins översättarpris 1988, gift med banktjänsteman Åke Lantz.
Hjalmar Gustafson är begravd på Stockholms norra begravningsplats med sin andra hustru.
