Amy Segerstedt, född 12 november 1835 i Åmål, död 16 november 1928 där, var en svensk lärare, folkbildare och filantrop samt grundare av punktskriftsbiblioteket i Stockholm.
Hon var dotter till provinsialläkaren Fredrik Segerstedt i Åmål som dog 1856. Familjen flyttade 1860 till Uppsala, där Amy Segerstedt utbildade sig till lärarinna vid Klosterskolan. Hon arbetade 1861-1874 som guvernant och 1874-1879 som lärare vid Clara Linds flickskola i Gävle innan hon 1879-1880 läste det avslutande året vid Falu folkskollärarinneseminarium, där hon examinerades 1880. Samma år blev hon föreståndare för den nyinrättade elementarskolan för flickor i Åmål. Efter att ha auskulterat på dövskolor i Danmark och Norge, blev hon 1882 föreståndare för Tysta skolan i Stockholm och var där till 1894.
Vid en konferens 1885 i Paris fick hon se det privata punktskriftsbibliotek som adelsmannen Maurice de la Sizeranne hade inrättat. I april 1892 grundade hon Föreningen för blindskrift, som utgav aktuell litteratur i punktskrift och i december 1892 öppnade ett litet lånebibliotek. Det var 1892-1895 inrymt i Tysta skolan, flyttade sedan till De blindas förening, som 1912 övertog det och utvecklade det till Tal- och punktskriftsbiblioteket , som numera heter Myndigheten för tillgängliga medier . MTM delar ut Amy-priset, som är uppkallat efter henne.
1901 flyttade Segerstedt och hennes yngre syster Helmina till Göteborg och 1912 till en äldre syster i Åmål, där hon är begravd i svågern, vågmästare Petter Larssons familjegrav på Åmåls kyrkogård.
