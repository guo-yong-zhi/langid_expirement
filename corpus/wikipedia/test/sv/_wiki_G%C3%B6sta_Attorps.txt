Karl Gösta Bruno Attorps, född 19 juli 1899 i Hallsberg, död 21 januari 1976 i Djursholm, var en svensk författare och journalist. 
Han var son till köpmannen August Andersson och Anna Nyholm. Attorps blev 1930 filosofie doktor på en avhandling om poeten Pelle Molin. Från 1929 var han litteraturkritiker vid Svenska Dagbladet. I bokform utkom ett flertal essäsamlingar, reseskildringar och även barnböcker.
Även sonen Kaj Attorps var författare. Gösta Attorps är begravd på Djursholms begravningsplats.
