Bo Olof Alexander Hellman, född 19 juni 1930 i Mariestad, är en svensk läkare.
Hellman, som är son till landskamrerare Erik Hellman och ämneslärare Ingeborg Hedberg, avlade studentexamen i Gävle 1949, blev medicine licentiat i Uppsala 1958, docent i histologi i Uppsala 1959 och medicine doktor 1960. Han var amanuens och assistent på histologiska institutionen i Uppsala 1951–1959, innehade forskartjänst i experimentell diabetesforskning vid Statens medicinska forskningsråd 1963, blev prosektor i histologi vid Karolinska Institutet 1964, professor i histologi vid Umeå universitet 1966, i anatomi vid Uppsala universitet 1976 och i histologi med cellbiologi vid Uppsala universitet 1982. Han har författat skrifter i experimentell endokrinologi, speciellt diabetes. Hellman tilldelades 2001 det stora Fernströmpriset  tillsammans med Claes Hellerström, "För deras banbrytande insatser inom diabetesforskningen" .
