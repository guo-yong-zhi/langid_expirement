Али Акбаш  — төрек шагыйре, журналист, 2006 елдан Әнкарада  төрек телендә нәшер ителүче айлык әдәби «Кардәш каләмнәр» журналының баш мөхәррире. «Елның иң яхшы балалар шагыйре» , «Төрки дөньяның ел язучысы» , Бәхтияр Ваһабзадә исемендәге халыкара премия лауреаты . Төркия Язучылар берлеге әгъзасы. Ауразия Язучылар Берлеге вице-президенты.
1942 елның 25 февралендә 1   Көньяк-көнчыгыш Төркиянең Каһраманмараш иле үзәге Каһраманмараштатар. шәһәренә бәйле Әлбистан районытатар. Мараба  авылында туган. Туган авылында башлангыч, Әлбистанда урта мәктәпне, Каһраманмарашта лицей, Истанбул университеты әдәбият факультетының төрек теле һәм әдәбияты бүлеген тәмамлаган. Әлбистан, Чайели, Адана ир балалар лицейларында төрек әдәбиятыннан укыта, 1973—1979 елларда Әнкарада Гази укытучылар институтында мөдир ярдәмчесе вазифасында була. 1979—1982 елларда FRTEM  радиотапшырулар алып барган. 1983 елда Әнкарада Һаҗәттәпә университетының әдәбият факультеты төрек теле һәм әдәбияты бүлегенә фәнни хезмәткәр итеп алынган. 1985 елда биредә тел буенча магистратура тәмамлаганнан соң , ул төрек телен укытуга күчә һәм 25 ел «төрек теле» белгечлеге буенча студентларга белем биреп, 1996 елда пенсиягә чыккан 2 . 1999—2000 елларда Казакъстанда Әхмәт Ясәви университетындататар. укыткан. Ауразия Язучылар Берлеге вице-президенты булып тора.
Сине миңа әнкәң бүләк итте, 
Үскәчтен син барсын да аңларсың,
Балам!
Сөенечле итте Тәңрем безне, 
Тик кулыбыздан кире алмасын,
Балам!
Күз тимәсен, зәңгәр мәрҗән тагыйк,
Бөти тагыйк та, төтен чыгарыйк,
Балам!
Мин – зур чинар, син бер ботагым бит,
Нәсел агачыбызны сугарыйк,
Балам!
Зәңгәр атласка биләсен әнкәң,
Матур әкият сөйләсен әнкәң,
Балам!..
Үскәч байракка бер сап булырсың,
Гаскәргә бер юлбашчы булырсың,
Балам!
Сугыш килмәсен, әгәр килсә, син – 
Чын төрек – батырлык кылырсың,
Балам!
Али Акбаш
Роберт Миңнуллин тәрҗемәсе
Мәктәп елларыннан иҗат белән шөгыльләнә, күп шигъри бәйгеләрдә катнашып, җиңү яулый. Беренче әсәрләре 1960 елда «Koşma», «Engizek» газеталарында басылып чыга. Шигыре үзе тәмамлаган Каһраманмараш лицее маршы итеп таныла. 1991 елда Төркия Язучылар берлеге тарафыннан «Кошлар табыны»  дигән китабы өчен «балалар әдәбияты» номинациясендә «Елның иң яхшы шагыйре» дип табыла. 1991—1993 елларда Истанбулда һәм Алматыда  , 2004 елда Косовода әдәби премияләргә лаек була. 2011 елда Төньяк Кипрда узган Төрки дөньяның әдәби журналлары конгрессында «Төрки дөньяның ел язучысы» исеме бирелә. 
2005 елда Италиянең Венеция шәһәрендә узган LVII Шигырь биенналесында, 2007 елда XX Мәскәү китап ярминкәсендә Төркия вәкиле булган.
2012 елда Бакыда Бәхтияр Ваһабзадә исемендәге халыкара премия тапшырылган 3 .
Шагыйрь олылар өчен дә, балалар өчен дә яза. Шигырләре үзенчәлекле, аларны бер генә агымга кертеп карап булмый. Төрек классик әдәбиятын да, чордашлары шигъриятен дә яхшы белә. Балалар өчен язган «Кызлар өчен өй»  пьесасы бар. 2000 елда «Кошлар табыны» шигырләр китабы македон теленә, 2012 елда кайбер шигырьләре Роберт Миңнуллин тарафыннан татар теленә тәрҗемә ителгән.
Шагыйрь Төркиядә каләмдәшләре белән бергә «Диван», «Догуш Әдәбият», «Канат» журналларын чыгара. Ауразия язучылар берлеге эшендә актив катнашып, төрки дөнья әдәбиятын яктыртучы «Кардәш каләмнәр»  журналын чыгара. Журналның 2010 елның ноябрь саны татар әдәбияты классигы, БАССР халык шагыйре Мәҗит Гафурига 4 , 2016 елның апрель ае саны бөек татар шагыйре Габдулла Тукайга багышланган 5 .
«Кардәш каләмнәр» журналының 2016 елның апрель ае санында баш мөхәррир буларак, Али Акбашның Габдулла Тукай турында кереш сүзе, үзенең «Тукай» дигән шигыре, аның тәрҗемәсендә Тукайның «Шүрәле» поэмасы, «Туган тел», «Тартар кошы сайрый », «Бер рәсем каршында», «Мужик йокысы», «Шагыйрь» шигырьләре урын алган.
