Рәмзия Усеинова, Рәмзия Гали кызы Усеинова  ― музыка белгече, мәдәният эшлеклесе, Татарстан Композиторлар берлегенең җаваплы секретаре . Татарстанның атказанган мәдәният хезмәткәре .
1952 елның 3 сентябрендә Казанда, Иске татар бистәсендә туган. Скрипка классы буенча музыка мәктәбен, 1972 елда Казан музыка училищесын  1  һәм «музыка белеме» белгечлеге буенча Казан дәүләт консерваториясенең теория-композиторлык факультетын   тәмамлаган.
1977-1979 елларда – С. Сәйдәшев исемендәге Түбән Кама музыка училищесы укытучысы.
1980-1984 елларда – Татарстан АССР мәдәният министрлыгының сәнгатьләр бүлегендә өлкән инспектор, бүлек мөдире.
1984-2010 елларда – Татарстан АССР  Композиторлар берлегенең җаваплы секретаре, берлек рәисе урынбасары. Берлекнең ике рәисе: Мирсәет Яруллин , Рәшит Кәлимуллин  белән бергә эшләргә туры килгән. 
2012 елдан – Софья Гобәйдуллинаның заманча музыка үзәгендә  баш фондлар саклаучы булып эшли. Үзәк концерт-мәгърифәтчелек эшчәнлеге — заманча музыканы  таныту һәм фәнни-тикшеренү эшләре белән шөгыльләнә, «София йорты» уникаль фестиваль — марафонын уздыра. Шулай ук үзәк төрле юнәлештәге музыкантларның очрашу урыны, гениаль милләттәшебезне хөрмәтләү урыны булып тора 2 .
Р. Усеинованың  һөнәри эшчәнлегенең аерым өлкәсен музыкаль-оештыру ягы тәшкил итә. Аның турыдан-туры катнашында ТР Композиторлар берлегенең иң зур чаралары һәм проектлары: пленумнар, съездлар, Идел буе һәм Урал композиторларының еллык региональ фестивальләре, «Европа-Азия» Халыкара фестивале һәм башкалар уздырыла. Оештыру эшләреннән тыш, ул буклетлар, программалар һәм әлеге чараларның башка басма продукциясе, шулай ук компакт-дискларга аннотацияләр, республика матбугатына мәгълүмат һәм рецензияләр, ТР Композиторлар берлегенең тормышы һәм эшчәнлеге турында мәгълүмат әзерләгән. Р. Усеинова Татар энциклопедиясе сүзлеге өчен  мәкаләләр язган. Ул ТР Композиторлар берлегенең 70 еллыгына әзерләнгән «Татарстан композиторлары»  китабына очерклар әзерләүчеләрнең һәм авторларының берсе. Музыка белгече Р. Усеинова ― Татарстан композиторларының балалар өчен язган җыентыкларын, композиторлар Ф. Әхмәтов, И. Дәүләтшин, Ф. Фәизованың вокал һәм инструменталь җыентыкларын төзүче һәм аларның кереш мәкаләләре авторы 3 .
