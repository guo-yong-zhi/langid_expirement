La Mondala Kupo di Futbalo en 2014 esis futbala championkonkurso eventinta en Brazilia de la 12ma di junio til la 13ma di julio 2014, kun la partopreno di 32 esquadi, inkluzite la Braziliana. Lor la Mondala Kupo di Futbalo eventis en Brazilia duesmafoye. L'unesma esis en 1950.
Entote eventis 64 partii til la finala en la stadio Maracanã ye la 13ma di julio 2014, inter Arjentinia e Germania. Germania vinkis la partio per 1-0 e divenis championo di futbalo por la 4ma foyo en lua historio. James Rodríguez de Kolumbia esis la maxim efikiva atakanto: entote ilu facis 6 goli dum la Kupo. L'Arjentiniano Lionel Messi konsideresis la maxim bona ludisto.
Dek e du urbi Brazilian gastigis la partii: São Paulo, Rio de Janeiro, Brasília, Belo Horizonte, Salvador, Recife, Fortaleza, Porto Alegre, Manaus, Curitiba, Natal e Cuiabá. Sep urbi konstruktis nova stadii, e la kin cetera  reformis stadii.
L'urbi amelioris lua substrukturi, nome transportala e voyala, por bone gastigar la turisti. Dum la Mondala Kupo di Futbalo la lando gastigis cirkume 1 milion stranjera turisti de 202 landi, e la festi organizita da FIFA gastigis entote 5 milion personi. 1  Altralatere, l'organizo di la Kupo stimulis multa kontroversi, exemple demonstri kontre la spensi por konstruktar o plubonigar stadii kontraste la nesuficanta koloko por plubonigar publika hospitali o skoli.
