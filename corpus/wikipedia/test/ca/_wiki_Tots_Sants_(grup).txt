Tots Sants fou un grup de música mallorquí de rock, 1  rock dur, 2  i heavy metal, 3  que assolí un cert grau de notorietat durant la primera meitat dels anys noranta, el moment de més esplendor del fenomen que es va anomenar Rock Català. Tot i que, com d'altres grups del moment, no se sentien especialment identificats amb l'etiqueta, van prendre part en l'eixamplament dels circuits de concerts 4  i en la dinamització de la indústria musical —realitzaren un vídeo musical per a la cançó "Ca de bou" i diverses de les seves cançons foren antologades en els recopilatoris de la discogràfica Picap: a Foteu-li canya, "Ca de bou"  al  volum 2, 1992, "Crack boy"  al volum 3, 1993 i, al recopilatori Les millors balades del rock  la cançó "Illa Maria" ; endemés, el programa del canal 33 Sputnik va enregistrar i emetre un concert seu—. L'empenta que havia pres la música en català els prengué desapercebuts i en certa manera els aclaparà. 4 
El grup, format per Xavier Ramis , Jaume Estelrich i Aurelio Pérez , Àlex Vadell  i Marcos Gil , feu el seu primer concert el 21 d'agost de 1990. 1  Després d'autoeditar-se una maqueta homònima el 1990, Tots Sants, van editar dos discs amb Picap, Ja m'ho temia, que va produir Joan Bibiloni el 1992, i Màxima audiència, el 1993, produït per Antoni Pastor. El 1998 publicaren el seu darrer disc, Take the Flight amb el segell Produccions Blau. Les cançons del grup eren majoritàriament en català, llengua en què se sentien "més còmodes" més que no per cap sentit de militància política; 4  també hi usaven l'espanyol. Al seu darrer disc, la majoria de cançons són en anglès, llengua que havia estat marginal fins llavors en les lletres del grup; malgrat aquesta preponderància de l'anglès, algunes de les cançons contenen fragments en català i espanyol i la darrera cançó de l'àlbum, "Prega per mi", és una versió en català del segon tema de l'album: "Pray father, pray".
El 21 d'abril de 2011 tornaren als escenaris a la Sala Fònica de Muro 3  i van començar a preparar una gira per celebrar el 20è aniversari de la publicació del seu primer disc, Ja m'ho temia 1  i, probablement, material per a un nou disc. 3  Tanmateix la mort del cantant, Xavier Ramis, el 17 d'agost de 2011 va truncar els plans del grup. 3  Part dels membres restants del grup van iniciar un projecte amb la intenció de donar continuïtat al llegat de Tots Sants i van prendre el nom d'una de les cançons emblemàtiques del grup "Ca de Bou". El projecte Ca de Bou el formà Jaume Estelrich, Àlex Vadell i Marcos Gil de l'antiga formació i incorporà Joan "Fil"  i Roger "Pistola". 5 
El 2012 Antònia Font, en el seu darrer disc, Vostè és aquí, va versionar la cançó "Leyenda negra" del disc Ja m'ho temia. 6  El col·lectiu Renou Col·lectiu, de Manacor, va organitzar un concert d'homenatge a Tots Sants el 20 de novembre de 2012. 7 
