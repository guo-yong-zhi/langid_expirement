Aflu  d yiwet n temdint tuzga-d deg twilayt n Leɣwaṭ deg tlemmast n tmurt n Dzayer. Aflu tezga-d deg Yegnan Yulin, deg tama-nni umi qqaren "Adrar n ɛemmur". Tama agi llan deg-s yizuɣar ay deg d-imegghi wewri  yernu d akal yelhan i tkessawt n wakraren. 
Imezdaɣen n tama agi asenti-nsen d amaziɣ, yernu sɛan yiwet n trakna yettwassnen, llun-is d azewwaɣ yernu yettwarqem s rrqem n Yimaziɣen. D yiwet deg trakniwin yettwareqmen s rrqem amaziɣ amsari yernu ixxamen merra sɛan-tt deg tama-nni. D acu kan, imezdaɣen n Waflu ur ten-mazal ara ssawalen tamaziɣt, maca iban dakk-n maci aṭas ay-a seg wasmi ay ttusɛerben. 
Isem n "Aflu" ad yili yekka-d seg yiwen wawal amaziɣ ay d-mazal la t-sseqdacen deg tcawit. Ɣur Yicawiyen, "aflu" anamek-is d lxir, d lbaraka, d aṭṭuqqet n lxir neɣ d timmerkantit. Mi ara d-tiniḍ s tcawit "flan-nni yesɛa aflu", anamek-is "yesɛa lxir, yefka-yas Rebbi lxir, d amerkanti". Dɣa icebba-yi Rebbi dakk-n tama n Aflu semman-as akk-a imi ay yella deg-s lxir. 
Xseɣ  kan ad d-greɣ tamawt dakk-n tama n Yegnan Iɛlayanen deg Lezzayer zraren-tt  yidurar n Wewras, anamek-is, yettban-iyi-d dakk-n idurar n Wewras ɣas beɛden ɣef Yegnan Iɛlayanen n tlemmast n tmurt-nneɣ, maca tiɣawsiwin n Wewras ttawḍent alamma d timiwa-ya. 
Greɣ tamawt dakk-n iceṭṭiḍen iqdimen n tilawin n Yegnan Iɛlayanen ttemcabin ɣer wid n tilawin ticawiyin, yernu ula d isɣunen n Yicawiyen ttemcabin ɣer wid n wayt Yegnan Iâlayanen. Ɣef umedya , deg tama n Djelfa, tella yiwet n tama qqaren-as "idurar n Wayt Nayel" , yernu idurar-a ttwassnen s yiceṭṭiḍen d yesɣunen n tilawin-nsen. Tilawin-nsen ḥemmlent ad lsent aṭas n yesɣunen, ssekrafent acebbub-nsent u ttlusunt yiwen umendil ad as-tiniḍ d aɛmam nnig yiqerray-nsent, dɣa walaɣ dakk-n ula ɣer Tcawiyin xeddmen akk-a.
