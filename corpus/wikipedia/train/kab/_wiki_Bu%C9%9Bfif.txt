Ussan send Amenzu n Tefsut
Buɛfif d yiwet seg leɛwayed n tmurt n Leqbayel. Buɛfif yettemcabi ɣer tmeɣra n « Halloween » n Irumiyen. Ussan ineggura n tegrest, ad tennulfu yiwet n terbaɛt n ilemẓiyen tin ara d-itezzin ɣef yakk taddart, tawwurt s tewwurt, ur tettağğa ula d yiwen n wexxam.
Anwa i yettilin deg Buɛfif :
-Amɣar  win yettlusun aqric,
-Tabuɛfift  ad iḥezzmen akk iman-is,
-Aberraḥ
-Wid yekkaten tajewwaqt d ubendayer
-Ilemẓiyen nniḍen
Tarbeɛt-a mi ara d-taweḍ ɣer wemnar n wexxam, aberraḥ ad isuɣ :
Aberraḥ : Kker ad yeskker Rebbi seɛd-ik !
Ilmeẓyen : Wamin !
Aberraḥ : Ad aken-igg Rebbi am tɛeqqayt n ččina, suffela tecbeḥ zdaxel terbeḥ !
Ilmeẓyen : Wamin !
Aberraḥ : Ad aken-igg Rebbi am tqermudin, wa ad-yeddal wa !
Aberraḥ : A d-irr Rebbi lɣiyyab bxir weɛlaxir !
Aberraḥ : Ad aken-yekkes Rebbi seg lḥif !
Ilmeẓyen : Wamin !
Aberraḥ : Ldi tawwurt ad yeskker Rebbi seɛd-ik
Ilmeẓyen : Wamin
Aberraḥ : A k-iḥrez Rebbi arraw-ik !
Ilmeẓyen : Wamin
Aberraḥ : Ad iceɛceɛ Rebbi tafat-ik
Ilmeẓyen : Wamin !!!!
Ilmeẓyen  :
Wa Ḥmami Wa Lmami
Ma d tamellalt ad tt-nawi
Attan deffir ukufi
Ad s-sserḥen s tjewaqqt d ubendayer, Ameryus d Tmeryust ad ceṭṭḥen, wiyeḍnin ad kkaten afus. Bab n wexxam a d-yeffeɣ, a d-yawi yid-s kra . Umbeɛd Ameryus ad yeɣli ɣer lqaɛa, zeɛma yesker. Ur d-yettaki ara alamma fkan-as ayen i d-yefka bab n wexxam ad t-yesriḥ. Sinakkin ad beddlen axxam nniḍen..
