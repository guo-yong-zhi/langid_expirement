Muḥend Ulḥaǧ, isem unṣib Akli Meqqran, ilul deg useggas 1911 deg taddart n Buzgan, tama Iɛeẓẓugen. Yella d amaɣnas deg UDMA n Feṛḥat Ɛebbas, send ad d-yuɣal ar taddart-is, deg iḍrayen nni n 8 deg mayu 1945. Yuɣal ɣer twuri-ines n umesnaz. 
Deg useggas n 1955, yekcem deg tegrawla. Yewwi yid-s arraw-is, deg sin yid-sen. Imi yella d amdan ilan tigzi yufraren, yerna-yas tabɣest, fkan-as asellun n "aṣpira". Aseggas i yezrin kan, imi s-yefka Ɛmiruc tamnaṭ tis kraḍ s usellun n "sulyuṭna".
Yuɣal d "Kumandda" deg useggas n 1957. Yuɣal d amɛiwen n umeqran n temnaṭ tis III. Ticki iba Ɛmiruc, ticki ulac-it, d Muḥend Ulḥaǧ i yettuɣalen deg umḍiq-is. Muḥend Ulḥaǧ ad yeqqim d netta i d ameqran aneggaru n temnaṭ tis III, seg useggas n 1958 ar 1962. Tadyant n « Opération  Jumelles » ɣef tuyat-is i d-tres. Ḥuzan-t s teṛsast deg umeẓẓuɣ. Tenɣes tmesliwt-ines s waṭas. Dɣa d adeddic nni d-teǧǧa terṣaṣt-nni i s-yuɣalen meqqer almi yemmut deg useggas 1972.
Ad yeqqim daɣen d win yellan yumen s tmurt n lezzayer. Deg 1963, yuki d akken mgaraden wazalen-is akk d wid n Benbella d terbaɛt-is. Ijebd-ed iman-is seg udabu imi wid t-iṭṭfen, udabu-ya, ugin ad seddun tamurt s tugdut. Tugdut-nni yeṭṭed uqbayli deg izir n tyemmatt. Maca gar tayri n Lezzayer akk d tayri n tugdut, ar zdat yefren lezzayer. Wid yeṭṭfen adabu, nutni, fernen iɛebbaḍ-nsen. Ufan-as abrid s tayri n Tmurt.. Dɣa s ta s wayes i ɣ-rran taberda ar ass-a.
