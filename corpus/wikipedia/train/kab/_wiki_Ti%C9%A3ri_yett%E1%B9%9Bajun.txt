Tiɣri yettṛajun, deg temsawla 1 , d tawuri 2  ay yellan deg kra n yiẓeḍwan n utilifun. Lemmer ad yili yiwen yessawal yagi deg utilifun, sakkin ad as-d-iɣer wayeḍ, win akken umi d-ɣran - lemmer ad yili yessermed 3  tawuri n teɣri yettṛajun - yezmer ad yeḥbes awal akked win wukud yessawal, ad as-yerr awal i wis sin-nni ay as-d-yessawlen, sakkin, yezmer ad as-yini i win wukud yessawal neɣ win ay as-d-yeɣran melmi ara as-d-iɛawed. S waya, tiɣri yettṛajun d tawuri ayyes yiwen yezmer ad yerr awal i sin yemdanen ɣef tikkelt, war ma yeḥwaj ad yesɛu sin n wuṭṭunen n usawal wuɣur ara as-d-ɣren. 
Tiɣri yettṛajun, mi ara d-taweḍ, ɣer-s aɛeyyen umi yezmer ad isel bab n utilifun, yerna itilifunen n ufus zemren daɣen ad d-snazlen aɛeyyen n teɣri yettṛajun. 
Deg umur ameqran seg yiẓeḍwan n utilifun deg Tuṛuft, akked yisawalen n ufus n GSM ed UMTS, amdan yezmer ad yessermed tiɣri yettṛajun s ussuddes n yengalen-a: 
I ussermed: *43#
I ussensi: #43#
I ussefqed n waddad: *#43#
I wakken ad iẓer wemdan d acu-t waddad n umeẓlu-nni 4 , ad t-id-yaweḍ welɣu s taɣect, ad isel i uɛeyyen neɣ ad as-d-iban yizen deg tegdilt n utilifun-is. 
Deg yisawalen n ufus, tawuri-a tezmer ad tili d aḥric seg asefran 5  n yemsektayen.
