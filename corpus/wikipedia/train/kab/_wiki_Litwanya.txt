Litwanya d yiwet si tmura yellan zik d aḥric si Tdukli Tasuvyatit. Uqbel ma yekcem ɣer tdukli-yagi, tewwi azarug-is di 1920, d acu kan, Isuvyatiyen ṭṭfen tamurt-a xas ur yebɣi wegdud-is di 1940, u ḥettmen-tt ad tili d aḥric seg wemḍal amezdukli  alammi d 1990, asmi ay tt-id-tuɣal tlelli-yines i tikkelt tis snat. Tuzga-d Litwanya ɣef yiri n yilel Abalti , yernu nettat d yiwet si tlata-nni n tmura tibaltiyin , ɣer tama Liṭṭunya akk d Isṭunya, wukud tecrek aṭas n tɣawsiwin, ama deg yedles neɣ deg umezruy. Litwanya tesɛa tilisa akk d Liṭṭunya deg ugafa , akk d Byilurusya deg wegmuḍ , akk d yilel Abalti deg wetram u tḥudd-itt-id Pulunya akk d wasun  arusi n Kaliningrad seg wetram akk d wenẓul . Tamaneɣt-is isem-is Vilnius, ma d Klaipeda, ay d-yuzgan deg wetram  d yiwet si temdinin timeqqranin akk n tmurt-a. 
