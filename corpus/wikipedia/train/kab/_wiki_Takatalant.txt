Takatalant di Katalunya.
Aseqdec n Tkatalant yeẓẓa iẓuran-is yerna simma simma la ttnernin di Katalunya. Di tallit-nni ideg Franco yeṭṭef Spanyul yegdel-itt, maca xas akken, tedder deg yilsawen n Ikatalanen . 
Di tmendawt taspenyult n 1978, Tameslayt-a tuɣal d tunṣibt di Katalunya d Tegzirin Baléares daɣen di temnaḍt n Valansya, dinna ssawalen-as “Tavanlansyant”. Tasekla s Tkatalant teğuğğeg, ayen din n yedlisen i d-yettrusun di tsedlisin, ula deg isupermarciyen znuzun-ten. 
Deg iberdan ukeṛṛus ipanuten ttwarun yakk s Tkatalant, ttwarun ula s Tkastilant  maca seddaw n Tkatalant. Tisdawiyin smenyafent taɣuri  s Tkatalant, tuget n tezrawin tgen-tent yinelmaden s tmeslayt-a, ula deg isura n sinima isutitrajen tgen-ten s Tkatalant.
Tilibizyuwat d yilɣagduden-nniḍen ttmeslayen s Tkatalant, seg imeẓyanen alamma d imɣaren zemren yakk yikatalanen ad slen, ad walin neɣ ad ɣren ayen i sen-yehwan s Tkatalant.
