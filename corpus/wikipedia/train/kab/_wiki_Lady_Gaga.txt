Stefani Joanne Angelina Germanotta , d tin yettwassnen s yisem-nnes n tnaẓurt Lady Gaga, d tacennayt tamarikanit ay icennun aẓawan n pop. 
Tebda tekkat aẓawan n rock deg 2003, sakkin tekcem ɣer Uɣerbaz n Tẓuri n Tisch deg Tesdawit n New York. Deg tallit-nni, testenya leɛqed akked termist n Streamline Records ay yeqqnen ɣer Interscope Records. Naqal, tebda kan tettaru tizlatin i yicennayen niḍen, maca dindin gren-as tamawt tesɛa taɣect yelhan i ccna yerna testenya leɛqed niḍen akked termist n Kon Live Distribution akken ad tebdu ccna. Deg 2008, Lady Gaga tessuffeɣ-d album-nnes amezwaru, The Fame yerna teqqel mechuṛet yes-s imi ay d-yessekcem aṭas n yedrimen. Sakkin, asmi ay d-tessuffeɣ iḍebsiyen-nnes n usingle Just Dance akked Poker Face, teqqel tettwassen deg wakk timiwa n umaḍal. Deg 2009, terna tessuffeɣ-d album n The Fame Monster , yerna terna-d yid-s snat tezlatin, Bad Romance akked Telephone. D aya ay yejjan cciɛa-nnes ad tennerni ugar yerna d aya ay as-igan abrid akken ad teg yiwet n tuzzya n yibarazen . Lady Gaga tuwey-d kra seg yicennayen n rock am David Bowie, Elton John akked Queen, am wakken ay d-tuwey kra daɣen seg yicennayen n pop am Madonna, Michael Jackson ed Amy Winehouse. 
D acu kan, Lady Gaga tesɛa yiwet n lḥeṭṭa d taɣwalit  aydeg tettlusu iceṭṭiḍen yessewhamen , am wakken ay d-tettawey yiwet n tikli d taɣwalit ama deg ccna-nnes sdat lɣaci, ama deg yeklipen-nnes. Tuwey semmus warrazen n Grammy Awards, tessenz 15 n yimelyunen n walbumen ed 51 n yimelyunen n yiḍebsiyen n usingle.
