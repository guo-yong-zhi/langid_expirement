Nizar Qebbani  d amedyaz asuri, laṣel-is d aṭerki.. Ilul assn n 21 deg meɣres 1923 di Ssaɣur i d-yezgan di Dimacq, yemmut ass n 30 yebri 1998, di London, tamanaɣt tabriṭanit. 1  D yiwen seg imedyazen iziten imeqqranen n tutlayt taɛrabt. Deg tudert-is yeɣra deg izerfan, maca yexdem d anmahal di tmura yemgaraden armi yeṭṭaxer deg useggas 1966. Yettwassen s tutlayt-is tasehlant i ifehhem yal yiwen ulamma s taɛrabt taseklant i yettaru ; maca ɣas akken, ccbaḥa n wawal-is d tugniwin yesseqdac d ayen ifazen akk ar assa, ladɣa m’ara ten-tiɣer yiwen s taɛrabt neɣ ad sen-tisel yettini-tent-id. Yebda yettaru seg wasmi yesɛa 16 isaggasen di leɛmer-is, syin mi yesɛa 21, deg useggas 1944, yessufeɣ-d ammud-is amezwaru iwumi isemma : Tenna-yi-d txemrit. Syin yerna-d aṭas n wammuden-iḍen d yedlisen n tesrit. Yuɣ lḥal aṭas icennayen i yeddmen  isefra-s cnan-ten ama zik, am Ɛebd Lḥalim Ḥafeḍ deg taɣect “qari’at alf-finǧan” ; am d wid n tura am Majda Rrumi deg taɣect Kalimat.
Isental n Nizar Qebbani tezzin ugar ɣef tayri ideg yessen ad ifeṣṣel, maca iwet daɣen ɣef izerfan n tmeṭṭut segmi temmut uletma-s i yenɣan iman-is ; am akken yura ɣef tsertit d kra isental imestanen, dɣa yella yiwen usefru mucaɛen iwumi qqaren : Aɣrum d usebsi d wayyur i s-d-yessusen iɣeblan. « Asefru-ya di tilawt aṭas i t-yerran ɣer tutlayin-nsen seg wakken ameskar iwet-d deg-s s leqseḥ deg yir tikli i d-wwin Waɛraben d yimslelmen s umata i yeṭṭfen ala deg wansayen iqburen akken bɣun ilin, rnan zzin s uɛrur i tɣerma mi d-lhan ala d ddin. Asmi t-yura ssawḍen armi t-sbedden ɣer teɣdemt, yuɣ lḥal amedyaz-a yella icaɛ belli d arnaflas  i yella ; ma deg uparlman n tmurt-is kkren-d ula d wid i d-yessutren ad s-kksen tiɣelnit tasurit , maca ur teffiɣ ara akken. »
Yenna :
« Anwa facal, neɣ anefsuy 
I ɣ-izeddɣen yal ma teflali-d tafat 
Imi tiẓerbiyin... d luluf n tqecwalin...
Lkisan n latay, d igerdan, zerɛen di tɣaltin 
Di tmurt-iw 
Anda ttrun wat nneyya 
Ttẓallan 
Zennun 
Ttɛicen s lettkal 
Segmi ttɛicen s lettkal 
Rennun ssawalen i wayyur :
Ay ayyur,
A taɛwint n lwizz 
D usebsi d yiḍes 
Ay illu n rrxam iɛellqen 
A taɣawsa ur nettwaman 	
Ili-yaɣ d agazu n lwizz deg Usammar 
I imlyan n wid ur nettḥulfu s kra  2 . »
Ammuden
Taɣbalut Ablug n Samir Tighzert/Timuɣliwin
