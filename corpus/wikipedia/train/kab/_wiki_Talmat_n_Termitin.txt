Talmat n Termitin d talmat tameqrant ay d-yezgan deg wegmam n Lḥamma, deg tɣiwant n Belwizdad, deg temdint n Ldzayer. 
Seg yidis n wegmuḍ , Talmat-a tecrek tilisa akked Usalay aɣelnaw n tẓuriyin tucbiḥin akked Usarir  n 20 Ɣuct. Seg yidis n wenẓul , iḥudd-itt-id wezniq n Mohamed Belouizdad. Seg yidis n utaram, iḥudd-itt-id usensu n Sofitel akked Temkarḍit Taɣelnawt. Ma seg yidis n Ugafa, iḥudd-itt-id wezniq n Ḥassiba Benbouali. 
Talmat-a sbedden-tt-id Yefṛensisen deg 1832. Deg 1900, iduba ifṛensisen ledyen deg-s yiwet n telmat n yiɣersiwen, deg wakud aydeg llan sfulluḥen deg-s imɣan ay d-imeɣɣin deg tmura yeḥman n wakk timiwa n umaḍal. 
Deg 1932, Talmat n Termitin tella-d d anrar aydeg ay d-uraren kra n yisuyas  n usaru n Tarzan. 
Deg 8 Nwembeṛ 1942, asmi ay d-ẓedmen yiserdasen imarikaniyen ɣef Ldzayer, rran Talmat n Termitin d amkan i tɣimit-nsen, yerna d aya ay yejjan Almanen ad t-wten s yisafagen-nsen deg yiḍ n 26 ed 27 Ɣuct 1943. 
Deg 2001, iduba idzayriyen ɣelqen Talmat n Termitin akken ad as-ɛawden aheyyi akked ucebbeḥ. Arma ay d Mayyu n 2009 ay tɛawed tettwaldey. Ass-a, Talmat n Termitin llant deg-s wazal n 3000 n tlemsin  n yemɣan, yerna aṭas n medden ay irezzun fell-as.
 Omar Mouffok - Tiddukla Tadelsant Imedyazen
