Tirni Tislamit n Ussukkes , d akabar adzayri aqbur ay yellan yekkat akken ad yerr tamurt n Ldzayer d awanak  islami. 
Akabar-a sbedden-t-id Ɛebbassi Madani ed Ɛli Belḥaǧ deg 18 Furar 1989. Deg tefranin n tɣiwanin n 1990, akabar-a yessaweḍ ad d-yerbeḥ amur ameqran seg tɣiwanin n tmurt n Ldzayer. 
Si 1991, ggan aṭas n tigawin  n ccwal , dɣa d aya ay yejjan awanak adzayri ad ten-yeṭṭef yerna ad ten-yerr ɣer lḥebs.
Deg tefranin tiwamniyin  n Dujembeṛ n 1991, Tirni Tislamit n Ussukkes terbeḥ tuzzya tamezwarut n tefranin. Maca deg Yennayer n 1992, asmi ay yeffeɣ Cadli Benjedid seg wemkan-nnes n uselway n tegduda, ttwabeṭlent tefranin-nni yerna ttwafesxent tɣiwanin ay yeḥkem ukabar-a. 
Deg Meɣres n 1992, axxam n ccṛeɛ n temdint n Ldzayer yefsex akabar n Terni Tislamit n Ussukkes, yerna d aya ay yejjan ineḍfaren n ukabar-a ad d-snekren imenɣi imselleḥ i wakken ad ṭṭfen adabu s yiɣil, yerna sbedden-d Igen Islami n Ussukkes  i lmend n waya. D acu kan, deg tallit-nni, llan yineḍfaren nniḍen n ukabar-a ay d-yesbedden tirebbaɛ timsellḥin nniḍen . 
Imenɣi imselleḥ ay d-yebdan deg 1992, d win ay yegren Ldzayer deg tallit-nni taberkant n rrebrab ay yeglan s waṭas n tmeddurin. 
Deg 1997, anabaḍ adzayri yessuffeɣ-d Ɛebbassi Madani seg lḥebs, maca yerra-t ɣer tnezduɣt ddaw tɛessast. 
Deg 24 Ctembeṛ n useggas-nni, Igen Islami Imselleḥ  yeḥbes imenɣi-nnes. Deg wass n 13 Yennayer 2000, Igen Islami n Ussukkes  yejja i lebda imenɣi imselleḥ yerna wid yettekkan deg-s yeɛfa-asen uwanak. 
Deg 2003, awanak yefka-asen tilelli-nsen ama i Ɛebbassi Madani ed Ɛli Belḥaǧ. Deg wakud aydeg Ɛebbassi Madani yennejla ɣer tmura n beṛṛa, Ɛli Belḥaǧ yettwagdel-as ad yeffeɣ seg wakal n Ldzayer yerna mazal-itt ddaw tɛessast.
