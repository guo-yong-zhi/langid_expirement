Albanya d yiwet n tmurt id yezgan deg wenẓul agmuḍan n Turuft, tezga-d deg Tzunegzirt n Balqan. Tajumma-ynes 28.748 km2 . Zedɣen-tt 2.876.591  n yimezdaɣen . Tamaneɣt-nnes d Tirana.
Aselway: Bamir Topi.
Aneɣlaf Amezwaru: Sali Berisha.
Amur ameqran seg wakal n Albanya d idraren aydeg kra n tqacucin ttawḍent ɣer 2100 ed 2600 n lmitrat deg leɛlu. Izuɣar zgan-d deg utaram  n tmurt, ɣef yiri n Yilel Aderyati. Ugar n tis kraḍ  seg wakal n Albanya d tiẓegwa.
Tuget deg yimezdaɣen n Albanya seg weɣref  albani ay d-yudren seg Yilliriyen iqburen . Maca llan daɣen Yegrigiyen, Iziganen, Iserbiyen ed Yibulgaṛiyen deg Albanya. Amur ameqran seg yimezdaɣen n tmurt d Inselmen. Aṭas n Walbaniyen ay yeddren daɣen deg tmura tijiratin am Kosovo, Masidunya n Ugafa, Serbi akked Montenegro. Deg wemgaru-nni  n Kosovo n 1999, aṭas n Walbaniyen n Kosovo ay d-irewlen ɣer tmurt n Albanya.
Ass-a, Albanya d yiwet seg tmura tigellilin akk n Tuṛuft. Tadamsa n tmurt-a tebna ladɣa ɣef tfellaḥt yerna deg 1997, Albanya tenḍerr mliḥ seg yiwet n taluft tameqrant n tdamsa.
 Omar Mouffok - Tiddukla Tadelsant Imedyazen
