Maurice Laban (ilul deg 1914 deg Tbeskert - yemmut deg 5 Yunyu 1956 deg Lkarimeyya, tawilayt n Cclef, d ameɣnas asduklan (communiste). 
Imawlan-nnes llan qeddcen d iselmaden deg yiɣerbazen aydeg lemmden Yidzayriyen. Asmi ay d-yuwey lbak, Laban yedda ad iɣer deg uɣerbaz n yijenyuren n Marseille, maca yekka kan kuẓ  wayyuren deg Fransa, sakkin yeqqel-d ɣer Dzayer, anda ay yettekka deg ussebded n Ukabar Asduklan Adzayri deg 1936. Cwiṭ kan sakkin, Laban yedda ɣer Spenyul akken ad yettekki deg wemgaru aɣarim  ɣer yidis n wid ay yebɣan ad sbedden tagduda deg tmurt-a. Deg wemgaru-nni, Laban yettwajreḥ yerna yenḍerr snat tikkal. Mi d-yeqqel ɣer Ldzayer, deg 1940, Laban yennuɣ, s tuffra, mgal udabu n Vichy ay yeddan akked Yinaziyen, d acu kan, yettwaṭṭef yerna ccreɛ aserdasi n temdint n Ldzayer yeḥkem fell-as s lḥebs s teɣzef n tmeddurt. 
Deg wass n 15 Meɣres 1943 , Laban bran-as-d seg lḥebs, yerna yeqqel ɣer Tbeskert anda ay yeqdec i lmend n ussejhed n Ukabar Asduklan Adzayri deg tama tagmuḍant  n Ldzayer. Deg tefranin n tɣiwant n Tbeskert n Tuber 1947, Laban yettwafren tikkelt niḍen d amaslaḍ  deg useqqamu n tɣiwant. 
Akken kan ay yenker wemgaru  n Ldzayer, deg 1954, Maurice Laban , yella yessewjad-d lbarud i yemjuhad. Deg tezwara n 1955, Akabar Asduklan Adzayri iwet-d deg tnekra timselleḥt tadzayrit, d aya ay ixeyyben Maurice Laban, maca deg 20 Yunyu 1955, aseqqamu alemmas n ukabar-a yemlal s tuffra deg Bab Lwad yerna yeɛzem ad yebded ɣer yidis n yimenɣi imselleḥ adzayri. 
D aya ay yejjan Maurice Laban ad yaley s adrar. D acu kan, deg wass n 5 Yunyu 1956, iɣallen imsellḥen ifṛensisen nɣan Laban ɣer yidis n Henri Maillot ed 5 n yemjuhad idzayriyen niḍen deg tama n Lkarimeyya .
