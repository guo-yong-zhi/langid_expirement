Ass n 20 ibrir, d amulli n tefsut amaziɣ, amulli n tefsut n tlelli.
D yiwen wass i deg a nesfugel i tikkelt tis 25 tadyant n imaziɣen.
Anwa-t weqbayli ur nesli neɣ ur nessin tafsut n imaziɣen ? Anwa-t umaziɣ im’ ur yiwiḍ yissel? Wa yecfa wa ala akken it-iccenu Abranis deg yiwet si tezlatin-is maca, tura, seg weqrur-nni ameẓyan alma d amɣar-nni acaraf, ssnen akk anamek-is uzemz-a*.
Azekka daɣen, a nemyager akk d yiman-neɣ, akk d weḥric-a axatar deg umezruy azi* n Tferka n ugafa.
Mačči d asfugel iɣ-d-yeggran ass-a, ur ɣ-yeţţak wul i waya acku gran-aɣ-n yiswan wuɣur mazal werɛad nessaweḍ, yeggra-ɣ-n webrid i mazal ur ifuk ara, ggrant-aɣ-n ccfayat ur neḥriz akken iwata...teggra-yaɣ-n tutlayt tamaziɣt i yuɣalen amzun d taǧǧalt. Ggrant-aɣ-n terwiḥin n wid yeţwanɣan di tefsut taberkant. Widak-nni i d-yekkren di 1980 d widak i d-yekkren di 2001 yiwen n yiri nsen. Timesbaniyin-nni i yeḍran di tmurt n leqbayel send iḍelli, iḍelli neɣ ass-a, ţţakent-ed udem n weqbayli i yerɣan af tilelli.
Ayen awk wiɣer id-nessaweḍ ass-a,123 n imeɣrasen i nɣan iserdasen d isultiyen n udabu azzayri aɛrab inselmizri akk d ibuxusen-is, yesban-aɣ-d dakken: ger yiḍelli d wass-a, ulac dacu i ibeddlen fell-aɣ. Imi mazal neqqen arrac nneɣ am yizan, teţwaḥreṣ ugar n yiḍelli. « Aman-nni yeččuren d ḥellejɣar d nutni d nutni, bedlen-asen kan acemmux »
Tafsut n imaziɣen mačči kan akka i ţ-lul-ed ger yiḍ d wass: dayen wiɣer i d-nessaweḍ, dayen awk id-yekkan zdat-es i ţ-id-ismentsen.
Idim mazal tuɣ yeḥma ass mi yeţwakkes usarag n  Mulud At Mɛammer af tmedyazt taqburt n yeqbayliyen, yugi-ţ udabu azzayri, teţwakkes kan akka...d amnukal n ugerzu n Tizi-Wezzu s yiman-is i s-ţ-yennan i dda Lmulud.
Si tal tama, di yal adrum, bdan medden ţţarran nnehtat si cayaḍ i sen-iserkeb udabu azzayri, bdan ţţiwzagen waman...aseqqi yemmar-ed akken yerɣa. Meḥyaf-nni i isik Bu-iledyen af yeqbayliyen yezzi-d af bab-is, tefɣ-ed tiɣri n wid yugin ddel d uzaglu. Dɣa tetṭerḍeq af tikkelt, temmar-ed af yiwin yidis.
Krim Belqasem d yiwen seg yiḍan n “El-Moudjahed“ i s-d-itekkan i dda lmulud, s rregmat akk d useglef; ira ad yefk iɣil i wat-is: wid-nni iɣ-d-imedlen tiwwura, wid-nni iţţarrayin af wegdud.
Tamesbanit tamenzut i d-yellan di Tizi-Wezzu d tin n 11 meɣres 1980, tsembiwel addad n timiren. D inelmaden d tinelmadin n Taseddawit Asif Ɛisi d Iḥesnawen i yetṭfen tuɣḍaṭ-a, ur ẓẓrin ara kan dacu i yellan yegguni-ten …
Aɣaram asdawan n wasif ɛisi, mazal-it ar ass-a i wakken a d-yesmekti wid yeţţun, akken a ten-d-yeḥku af yiḍ-nni n 19 yebrir1980 mi d-mkuben iserdasen s yeqjan. D ahmaj i hemjen deg inelmaden d tnelmadin. Acḥal iwin ar lḥebs, acḥal ɛedmen ger-asen...
A nekk seg wayaki mebla ma neţţu awk imeɣnasen i s-yefkan udem azedgan i wayen i d-yeḍran. Ur ntekk ara kan akka ma yella ur d-nudir irgazen am Ɛebbuṭ, Lunawsi, Mezdad, Saɛdi, Ferḥat Mhenni, Zituni... d yawk arrac imaziɣen i iseblen iman-nsen i wakken tadyant n 20 Yebrir a ţ-aweḍ ar tal taddart di tmurt n Yeqbayliyen.
Aseggas yezzi af waya, si tama n Bgayet iɣ-d-tekka taɣrit n Imaziɣen tikkelt-a...Tafsut n 1981 Ilmeẓyen d telmeẓyin n din ččan aḥlalas n udabu azzayri, awal nsen yiwen: werǧin ad teḥlelli-d tugduţ i yeqbayliyen
Seg wass-nni, Iqbayliyen fkan awal, ggulen dakken tineţţi nsen ur tnegger u s deffir-sen ḍefren-d imaziɣen s umata. Ulayɣer a nesṭuqet awal, d timuggiyin i asenfar nneɣ.
Imal n yeqbayliyen atan di tmurt nsen, iẓuran-nsen ɣzan almi anda yiwen ur yessin…Imal n tutlayt nsen atan ger tarwa-s, atan di tmurt-is, deg urebbi n warraw-is.
Talalit n Amussu Adelsan Amaziɣ s tumert medden ay ţ-muggren, ass-nni i yebda umennuɣ af yidles d tutlayt nneɣ yeţţali yeţnerni almi ass-a, ulac win ur nessin xas ula cwiyya n umezruy nneɣ. Tafat iɣ-d-isiɣ Umussu d ajgagal s wiyes nerfreẓ abrid deg wi’ nteddu, nerfed aqerru nneɣ ar igenwan mebla akukru.
Ula ma xas ass-a, Amussu yebḍa d icḥricen seg mi kkan ikabaren nnig-es, iswi-s amenzu n win n widak icḥemlen ayla nsen, akal nsen...
Azekka d amulli n wass mi d-tefrari tagut af wid iran seg wul tugduţ d yetṭfen deg iẓuran nsen…amennuɣ simmal irennu, agdud simmal yeţţaki.
Ad rnuɣ af wayaki, amennuɣ n imeɣnasen s yimru , tamedyazt d ccna.
Maɛṭub Lwennas seg imezwura i sen-yerran tajmilt i tlawin d yergazen n tefsut imaziɣen, tasfift i d-yessufeɣ kra n wayyuren kann s deffir 20 yebrir anda icennu:
Eḥzen Lwad Ɛisi
Mi yebda imenɣi
Yewweḍ-iten Lɛesker deg Yiḍ
Tuddar slant irkwelli, suwwent ɣer Tizi
Kul abrid a yeţfeggiḍ
Ur telli d tisselbi, nehwaǧ tilleli,
Uqbel aɣ-ḥerren ɣer lhid.
Akken nella zik a nili,
Ma yella imenɣi,
Wi’ mmuten ad yennerni mmi-s.
A wid iḥekmen ayenni, ur nelli d ulli,
Tamurt iban-d lsas-is.
Tamaziɣt ad tennerni
…
Ferḥat Mhenni, yeccna tafsut imaziɣen:
Nnif d lḥerma dayen yeḍran
Di tefsut n Tizi Wezzu
Llan d ilemẓyen d tlemẓyin
fɣan-d s iberdan.
Nnan-d ala dayen neɛya
Si lbaṭel akk d uzaglu
...
Neɣ ayen yeccna Buǧemɛa Agraw :
Timest n 54 tensa di 62
Teggra-d tirgit deg iɣed-nni
Tuɣal tecɛel di 80
Tetṭef-iţ-id tideţ n lesnin
Ansi i d-isuḍ ubeḥri
D leqbayel i izuggiren
Mazal-aɣ d imaziɣen
…
Ma ţţuɣ arrac nneɣ yeɣlin,
Nekk mačči d aqbayli
Lwennas d dda Lmulud
Mazal-aɣ d imaziɣen
Ur neţr’uz ur nkennu
Ur nqebbel ara azaglu
Mazal-aɣ…mazal-aɣ d imaziɣen
...
Ass n lḥedd, 9 Meɣres 1980 :
Tasdawit n Tizi Wezzu tella tesaa imir-n sin n yiseggasen d wezgen seg wasmi ay tettwaldi yernu yufa-d lḥal yagi tga tlata yisundilen  imeqranen, aneggaru deg-sen d win ay d-yellan deg gar 17 Tubeṛ d 13 Nwembeṛ 1979. Asunded-nni gan-t ɣef wugur n ugenses idetti  n yinelmaden sdaxel n tesdawit. Akabar n Tirni n Weslelli Aɣelnaw  yella la d-yeqqar dakk-n inelmaden ara yesseḥṛasen akk-n ad gen isundilen-a d "imesmaziɣen"  neɣ d imaṛksiyen imaziɣen .
Seg yimir-n, iselmaden ay llan ttwalin-ten d imarksiyen, llan ur ten-ttaznen ara ɣer Tizi Wezzu, wanag ttaznen-ten ɣer tesdawit n Sṭif. Ma d iselmaden idzayriyen ay yeghran deg Fransa llan ttqaraaen-ten u tikkwal ssagaden-ten. Yagi, deg way-n iaaddan, adtas n tikkal ur jjin ara ad d-ilint tmeskanin tidelsanin  tidelsanin timaziɣin deg Tizi Wezzu. Ur jjin ara At Mengellat neɣ Yidir ad cnun, gedlen tamezgunt  n "2000 n yiseggasen n Ṭradh" ay llan tturaren-tt-id s teqbaylit.
Kra n wussan uqbel ma yusa-d Mouloud Mammeri ɣer tesdawit n Tizi Wezzu akk-n ad d-yeg asarag-is, sneṭḍen yinelmaden inazalen  deg yiɣerban akk-n ad d-xebbren ɣef way-a. Anemhal n tesdawit , ɣas ma yella ur as-yeɛjib ara lḥal, yeqbel ad d-yili usarag-nni imi d aseqqamu  n uɣaram  n Asif Aɛisi ay d-yelhan s tigin n usarag-a yernu aseqqamu-a testeɛṛef yes-s tedbelt . D acu kan, aṭas n yinazalen ay d-yettwasɣersen. Deg yiḍ n wass n lḥedd d letniyen , yeɣra-as-d yiwen i Mouloud Mammeri, yenna-as dakk-n d netta ay d anemhal n tesdawit n Tizi Wezzu u yenna-as dakk-n asarag-nni-ines yebṭel. 
Ass n letniyen 10 Meɣres 1980
Azekka-nni taṣ̣ebḥit, Mouloud Mammeri yesteqsa, u d Mass Arab, anemhal  n tesdawit n Tizi Wezzu s timmad-is ay as-yennan dakk-n maci d netta ay as-d-yeɣran yernu asarag-ines ur yettwamneɛ, ur yettuwexxer. Ɣef tizi n ttnac n wass, Mouloud Mammeri yeqleɛ seg Ldzayer, yedda id-s Salem Caker d yiwen n unehhaṛ iqeddcen deg CRAPE, la tteddun ɣer Tizi Wezzu. Mi uwḍen ɣer Dreɛ Ben Xedda, ɣef jjuj, yeḥbes-iten yiwen n wuggug  n yibulisen .
Sdeffir ma walan lekwaɣeḍ-is, ibulisen uwyen Mouloud Mammeri ɣer uwali n Tizi Wezzu, u d netta ay as-d-yennan s yimi-s dakk-n asarag-ines  ɣer "yisefra iqdimen n teqbaylit" yettwamneɛ imi ay-a "yezmer ad d-yawi ccwal", am wakk-n ay as-yenna ad yeffeɣ seg Tizi Wezzu imir-nni kan. Yuɣ lḥal, awali yekcef-d ula d win ay iwekkel akk-n ad as-d-iɣer i Mammeri deg yiḍ-nni u ad as-yini dakk-n asarag-is yettwamneɛ. Wagi d Mass Merabten, d anemhal  n COUS. Akk-a, Mammeri yeqqel yeẓra dakk-n anemhal n tesdawit ula ay t-yegren deg way-nni. Yuɣ lḥal, anemhal n tesdawit akk d umaru amatu  qqlen nnan-as i Mammeri dakk-n ay-nni yekka-d nnig n tezmert-nsen. ɣef ṛṛebɛa d wezgen n tmeddit, llan ugar n 1000 n medden ara yettṛajun melmi ara yebdu usarag-nni. Mi ẓran dakk-n yettwamneɛ, bdan la ten-id-ttalin wurfan, yernu ssefran ad gen timlilit i uzekka-nni, 11 Meɣres, ɣef 9 n tṣ̣ebḥit.
Ass n ttlata 11 Meɣres
Inelmaden gan tameskant-nsen  tamezwarut deg yizenqan n Tizi Wezzu. ɣef ttesɛa n tṣ̣ebḥit ay mlalen u gar n 10:15 d 12:15, gar n 500 d 700 n yinelmaden ay yelḥan deg yizenqan n Tizi Wezzu, zzin-d sin iberdan ɣef yizenqan imeqranen n temdint. Tikli teḥbes sdat n Useqqamu Aɣelnaw Aɣerfan  n FLN, sdat n twilayt u sdat n tesnawit  n temdint, u llan refden tiḥucay ay deg d-uran "Idles amaziɣ : idles aɣerfan", "Awali, Aseqqamu aɣelnaw aɣerfan, asarag n Mammeri yettwamneɛ ?", "Ḥebset aqmaḍ n yedles". Uran-d daɣen s tefṛensist : "Ad yeɣli weqmaḍ" , "Awali, Aseqqamu aɣelnaw aɣerfan d iqettalen". Ma s tmaziɣt uran-d "Tamaziɣt d tameslayt-nneɣ", "Ad nerreẓ wala ad neknu", "Neɛya deg lbaṭel".
Imeẓla  n weqmaḍ  llan ḥedṛen s waṭas dinna : ibulisen, ijadeṛmiyen d yisexsayen , d acu kan, ur d-giren ara iman-nsen. Kullec yeḥbes deg temdint yernu medden llan la d-ttḍillin seg ṭṭwaqi n yexxamen. Medden amzun ddan u fkan-asen lḥeqq i yinelmaden-nni, maca ur d-sbanen ara lebɣi-nsen akk-n ad ttekkin neɣ ad ɛawnen inelmaden. D acu, llant kra n temɣarin nnant-asen d "arrac ijehlen". Deg tmeddit n wass-nni, mlalen yiselmaden idzayriyen n tesdawit n Tizi Wezzu u uran-d aḍris  n yiwet n tsakbabt , aḍris-nni gan-t d tabṛat yeldin i uneɣlaf  n usselmed aɛlayan. Deg weḍris-nsen, iselmaden ur qbilen ara imi ay yettwamneɛ usarag  n umeddakel-nsen deg tesdawit, u sḥeṛsen i wakk-n ad tettuqader lḥeṛma n tesdawit , a m wakk-n ssuttren ad tili tlelli n wawal ladɣa deg way-n yerzan idles d yiles amaziɣ. Tabṛat-nni zemlen-tt  ṛebɛin n yiselmaden .
Ass n laṛebɛa 12 Meɣres 1980
Agraw amatu  n yinelmaden n Tizi Wezzu yura-d yiwet n "tebṛat yeldin i Uselway n Tegduda". Tabṛat-nni ssuffɣen-d seg-s luluf n tsukan  u ferqen-tent deg waṭas n yimukan . Tabṛat-a yettwarun s yiles ur nqesseḥ ara aṭas d tin ay deg d-bedren yinelmaden ay-n d-yeqqar werkawal aɣelnaw . Daɣen, inelmaden bedren-d deg tebṛat-nsen akk ay-n yeḍran deg wussan-nni nnan-d dakk-n iles d yedles imaziɣen ttalasen ad ttusnernin, am wakk-n d-ssuttren dakk-n tamaziɣt ad teqqel d iles aɣelnaw wis sin deg tmurt.
Deg Ldzayer tamaneɣt, medden yeslan s way-n ara iḍerrun deg Tizi Wezzu, banen-d amzun ur uminen ara, bitt llan kra kra nnan-d dakk-n ay-a d lekdeb akk yernu ur uminen ara ula s Mouloud Mammeri dakk-n yella. D acu kan, llan kra n medden, qlilit, llan bɣan ad gen tameskant  deg wezniq !
Ass n lexmis 13 Meɣres 1980
Iselmaden n Usudu n Tussniwin Tudmisin  n Ldzayer tamaneɣt) asmi ay ẓran s lexbar, gan tasakbabt (pétition) ay fkan i weɣlif (ministère) akk-n ad d-sseknen dakk-n ur qbilen ara amnaɛ n usarag-nni (conférence) n Mammeri. Aḍris-a zemlen-t (stenyan-t) ṛebɛin n yiselmaden, meḥsub tlata n yimuren ɣef ṛebɛa seg yiselmaden idzayriyen (gar-asen wid iqeddcen deg PAGS [akabar amesdukli ] d wid iqeddcen deg tedbelt ]. Deg webrid, gar Budwaw d Tizi Wezzu, amur ameqran deg yigalisen  akk d tseddariyin  uran deg-sent s ssbiɣa : "Tugdut", "Aït Ahmed deg tmurt !", "Ḥebset assenger n yedles !", "FLN amaynut d afaci", "Akk d inmeglayen" . Tira-a uran-tent deg yiḍ n 12 d 13 Meɣres. Medden walan daɣen tira am tigi deg Tizi Wezzu akk d yiberdan yettalin ɣer tuddar deg Tmurt n Leqbayel. Adabu yeɛreḍ ad yeffer akk tira-nni s tɣawla s ssbiɣa tamellalt neɣ taweṛdit, deg wass n lexmis, 13 Meɣres. Ass-nni daɣen ay d-yeffeɣ umagrad  amezwaru deg lbeṛṛani ɣef way-n ara iḍerrun deg Tizi Wezzu. Wa d amagrad awezlan ay d-yeffɣen deg weɣmis afṛensis n Libération, yeḥka-d ay-n yeḍran s tidet deg wass n 11 Meɣres. .
Ass n ljemɛa 14 Meɣres 1980
Medden bdan la ttmeslayen ɣef tira-nni u mxallafen leṛyuy-nsen fell-asen.
Ass n ssebt 15 Meɣres 1980
Terza yiwet n tfagla  n yinelmaden i tikkelt tamezwarut ɣer tselwit  u tejja-n dinna tabṛat yeldin i uselway. D A. Benhabyles ay ten-yemmugren, iban-d yewhem maca ur d-yesban ara taɛdawt-ines. Inelmaden sseknen-as-d amek ay tettwaru tmaziɣt  u yenna-d dakk-n yefka tira-nni i Uselway . Deg temlilit-ines tis snat akk d yinelmaden ay d-yesban addud-ines .
Ass n lḥedd 16 Meɣres 1980
Deg Ldzayer, medden la ttmeslayen dakk-n tella yiwet n tewriqt n FFS ay yettwaferqen ɣef yinelmaden deg wussan-nni . Tawriqt-a tessawal-d ɣef tedyanin-nni n Tizi Wezzu u tenna-d dakk-n 2000 n yinelmaden ay yettekkan deg tmeskant-nni  n 11 Meɣres .
Deg Tmurt n Leqbayel, ass n lḥedd 16, letniyen 17 d wass n ttlata 18 Meɣres, medden gan timeskanin  deg Laṛebɛa n Ayt Yiraten, deg Yiɛeẓẓugen akk d Ɛin Lḥemmam. Deg Laṛebɛa n Ayt Yiraten, medden qqimen la tteddun deg yizenqan tlata n wussan, wa sdeffir wa. Aṭas seg wid yettekkan deg tmeskanin-a d ilmeẓyen , akk d kra n yigerdan d tlawin . Ḍrant tɣawsiwin yessewhamen. Deg Larebɛa n At Yiraten, medden kecmen ɣer lkaziṛna u ḥettmen iserdasen  ad d-ffɣen seg-s s yiceṭṭiḍen n waddal   i wakk-n ad ttekkin yid-sen deg tmeskant ɣef yiles amaziɣ. Ula d amɣiwan  ḥettmen-t ad d-yeffeɣ, u ad yezwir i ṣ̣ṣ̣ef u ad d-yini "Ad ddren Yimaziɣen".
Deg yal amkan, medden rẓan jjaj d yigalisen  n lbenyanat n ddula u uran fell-asen isekkilen  n tfinaɣ. Deg Yiɛeẓẓugen, yiwen n ubulis yusa-d ad yennaɣ medden imi ay rẓan yiwen n ugalis n FLN, dɣa smaren fell-as acabcaq n ssbiɣa tazewwaɣt. Imsenza  ɣelqen tiḥuna-nsen maca kra nnan-d dakk-n d medden ay ten-iḥettmen ad ɣelqen.
Ass n letniyen 17 Meɣres 1980
Daniel Junqua yellan la iqeddec d anemyaru  deg weɣmis n "Le Monde", yedda ɣer Tizi Wezzu u yebda la yesteqsay inelmaden d yiselmaden. Yeɛreḍ ad yesteqsi daɣen kra n yemḍebbren, maca ur yessaweḍ ara . Deg wass n 19 Meɣres, yeffeɣ-d umagrad  amezwaru deg Le Monde u yeḥka-d ɣef lumuṛ akk-n ḍrant .
Deg tesdawit n Tizi Wezzu, inelmaden d yiselmaden la ssawalen ɣef wakk ay-n yeḍran. Llan kra bɣan ad d-sseknen dakk-n ur qbilen ara ad ad d-gren iman-nsen yikabaren  n tenmegla  deg temsalt-a u ad ɛerḍen ad sqedcen tidyanin-a deg leṣ̣laḥ-nsen, d acu kan, rran-ten deg rrif yernu jjan ay-n akk-n llan bɣan ad t-gen. Tameddit-nni, Ferhat Mhenni, acennay n terbaɛt Imaziɣen Imula iga abaraz  deg telmessit  n yinelmaden deg Yiḥesnawen. Ḥedṛen azal n 1000 n yinelmaden, gar-asen anemhal  n COUS, Merabtene, yellan yeskeṛ yernu llan la smesxiren yes-s yinelmaden. Abaraz-nni yeqqel d timlilit ay yes d-sseknen yinelmaden dakk-n ur qbilen ara aqmaḍ  n ddula. Timlilit-a teqqel mechuṛet imi ay sqerdcen yinelmaden s lejheṛ ɣef kra n temsal tisertiyin  am tuqqla n Aït Ahmed d Boudiaf. Arezki About yellan iqeddec deg unegmi  n tesdawit, yessawel-d ɣef yiwet n tewriqt ay n FUAA ay d-sɛeddan s ddaw n tewwurt n texxamt-is.
Ass n ttlata 18 Meɣres 1980
Lexbar n timeskanin  ay d-yellan deg Laṛebɛa n Ayt Yiraten, Iɛeẓẓugen d Ɛin Lḥemmam yelfa-d d tidet. Medden qqlen la ttwalin lumuṛ s leḥder , imi ugaden "lemmer ad yekker ṭṭrad aɣarim ".
Ass n laṛebɛa 19 Meɣres 1980
Aneɣlaf  n usselmed aɛlayan, Bererhi, yemlal i tikkelt tamezwarut akk d Mammeri, u yessutter seg-s ssmaḥ d ameqran s yiles "aẓidan am tamemt", maca ur iban ara ɣef wacu. Tikkelt niḍen, yeɣra-as akk-n ad t-yenṣ̣eḥ ur yettekkay ara deg yisaragen  ay ssefran ad ten-gen yinelmaden deg uɣaram  n tesdawit n teqcicin deg Ben Aknoun, ɣef yedles aɣelnaw. Nnan-asen daɣen akk-a i Mass Labidi akk d Rachid Boudjedra, imi ay ugaden lemmer ad ttekkin deg yisaragen-nni. Mammeri yessutter ssmaḥ s leḥdaqa deg teqcicin ay t-iɛerḍen. Kra n teqcicin n Tdukli Taɣelnawt n Yelmeẓyen Idzayriyen  ɛerḍent ad frunt ugur-a, maca ur ssawḍent ara.
Ass n lexmis 20 Meɣres 1980
Aɣmis n El Moudjahid yessuffeɣ-d yiwet n tebṛat n ucemmet d rregmat yettwaxetmen s yisem n K.B. . Tabṛat-a tetthem Mammeri  belli d axabit ixeddmen akk d temharsa . Tasɣunt n "Révolution Africaine" tessuffeɣ-d daɣen tigejdit , ur yettwafhem ara d acu ay d-yeqsed maca, deg tgara, iwet-d deg wid ay d-yessekren ccwal deg Tizi Wezzu. Ma d aɣmis n Algérie Actualité yenna-d dakk-n tirzi ay iga Chadli ɣer Ccerq Alemmas d tin ay yessefra ad tt-yeg aṭas ay-a, yernu ccwal yekkren deg tmurt n Leqbayel ur yeqqin ara ɣer tirzi-a. Nnig way-a, Chadli yessefra ad yerzu ɣef Tizi Wezzu deg wass n 15 neɣ 16 Meɣres. ɣef way-a ay gan kra n lecɣal n ucebbeḥ n temdint s tɣawla deg wussan-nni.
Deg Dreɛ Lmizan, inelmaden n tesnawiyin (lycées) ɛerḍen ad gen tamsekant (tamesbanit) i tikkelt tamezwarut deg wussan-nni n yimuras (vacances). Ttekkan azal n 200 n yinelmaden deg tmeskant-nni. Deg Tizi Wezzu, inelmaden gan timlilit iweɛṛen ay deg kra ur qbilen ara imi ay d-gren iman-nsen yikabaren n tenmegla (partis d'opposition) am FFS, FUAA d PRS. Kra bedren-d ula d PAGS (akabar amesdukli ) yellan la yesseqdac ma ulac sin wid yellan "la d-ssenkaren" inelmaden). Deg temlilit-a, inelmaden n Tizi Wezzu fran-tt-id ad ddun ɣer Laṛebɛa n Ayt Yiraten, Iɛeẓẓugen d tmura niḍen u ad ɛerḍen ad ten-qennɛen ur d-ttadren ara ɣer Tizi Wezzu akk-n ad msegrawen dinna. Tameskant-nni ay ɣef llan la ssawalen medden aṭas ay-a (ula deg Ldzayer) yewɛeṛ akk-n ad tt-ḥebsen. Iɣallen n laman llan swejden iman-nsen akk-n ad wten.
Ass n ssebt 22 Meɣres 1980
Iselmaden n Tizi Wezzu la ssawalen ɣef tririt ara gen i umagrad-nni  n ucemmet d rregmat ay d-yeffɣen deg El Moudjahid. Yuɣ lḥal, amagrad-a iḥuza ula d iselmaden n tesdawit n Tizi Wezzu. Deg Ldzayer, kra n yiselmaden n tesdawit ɛerḍen ad d-gen tasakbabt  ara fken i El Moudjahid akk-n ad as-yeḍmen i Mammeri lḥeqq n uwajeb deg weɣmis-a. Ciṭṭaḥ kan ay iqeblen ad zemlen  tasakbabt-a. Ula d wid iqeddcen deg CRAPE , maci aṭas ay tt-izemlen.
Ass n letniyen 24 Meɣres 1980
Iselmaden n tesdawit n Tizi Wezzu ur msefhamen ara ɣef lecɣal ara gen. Tabṛat yeldin ay uran i uneɣlaf  werɛad ur tt-uzinen ara. Deg Usudu n Tussniwin Tudmisin  deg Tizi Wezzu, anemhal Arab yessebded-d taseqqamut taslemdant . Iselmaden ssuttren deg tedbelt  ad asen-tefru ugur n ussuffeɣ n tsukan  uqbel n 29 Meɣres. Ma ur yefri ara wugur-a, ad gen asunded .
Ass n ttlata 25 Meɣres 1980
Asudu n Tussniwin Tudmisin  n Ldzayer yebda-d asunded  n tlata n wussan imi aseqqamu  n usudu-nsen ur testeɛṛef ara yes-s tesdawit.
Aneɣlaf  n Usselɣu , Mehri, yemlal d Mammeri u yessutter seg-s ssmaḥ s leḥdaqa imi ur yezmir ara ad t-yejj ad d-yessuffeɣ tiririt-ines deg weɣmis n El Moudjahed. Mammeri ur yebɣi ara ad ikemmel asseḥṛes-ines ɣef El Moudjahed, dɣa yeɛred ad yessutter ad d-yessuffeɣ tiririt-ines deg Algérie-Actualité. Gar way-a d way-n niḍen, anemhal n Unadi ussnan  n weɣlif , Mass Benbouzid, akk d kra n medden n ONRS, nnan-d dakk-n ad qeblen lemmer ad d-gen amkan i usselmed n tmaziɣt deg tesdawit u ad d-gen afurk  n unadi deg wenrar-a. Aṭas n tsakbabin  n wurfan n medden ara d-yettawḍen ɣer udabu.
26 Meɣres 1980
Gan tameskant  niḍen deg Tizi Wezzu, ay deg ttekkan azal n 1000 n yinelmaden. Ibulisen ur d-giren ara iman-nsen.
30 Meɣres 1980
Deg Fṛansa, Aït Menguellet yeɣra-d kra n yisefra deg tewwurt n Pantin. Aseqqamu n uḥuddu n yizerfan  idelsanen iger-d tiɣri akk-n ad msegrawen medden deg tsusmi sdat n tmahelt  n Ldzayer deg Fṛansa.
6 Yebrir 1980
Inelmaden gan timlilit deg Yiḥesnawen  u fran-tt-id ad ṭṭfen u ad qqimen deg tzeqqa  n assukken  n tesdawit u gren-d tiɣri akk-n ad gen tameskant  deg wass n 7 Yebrir deg Ldzayer tamaneɣt.
7 Yebrir 1980
Lɛecṛa n tṣ̣ebḥit. Ldzayer tamaneɣt, deg Tsenbert  n Umezwaru n Mayyu. 500 n yinelmaden d yiselmaden ay yemsegrawen akk-n ad d-ssuttren dakk-n idles amaziɣ yettalas ad yili. Tiḥucay ay refden yura-d deg-sent "Idles aɣerfan ", "Tilelli n wawal", "tamaziɣt ur telli ara d iles adzayri ?", "tugdut tadelsant ". Wid yettekkan deg tmeskant-a  bdan la d-cennun imseɣret  n yemjuhad "Min jibalina" . Ibulisen bdan la kkaten medden akk-n kan d-tebda tikli. Wten wid yettekkan u qemḍen-ten mebla ṛṛeḥma. Azal n 200 ay ssulin deg yifurguten s tiyta n tdebbuzin. Gar wid yettekkan, llan aṭas ay yettwajerḥen, gar-asen xemsa ɣlin deg lkuma. Yiwen seg wid yettekkan wten-t s tdebbuzin alama ay yemmut. Deg tesdawit n Ldzayer, inelmaden deɣren  akk-n ad gen asunded . Tasdawit n Tizi Wezzu tga asunded daɣen yernu ṭṭfen-tt yinelmaden, deg-s ara ttɣimin, deg-s ara gganen.
ɣef leḥdac d wezgen n tṣ̣ebḥit, deg tesdawit talemmast n Ldzayer, inelmaden gan timlilit akk-n ad mciwṛen ɣef tikliwin niḍen ara gen sdat n teɣsart talemmast n yibulisen  akk-n ad sbegnen dakk-n ur qbilen ara aqmaḍ .
ɣef tlata n tmeddit, Aseqqamu n uḥuddu n yizerfan idelsanen  yessegrew-d azal n 1000 n yemdanen deg tsusmi sdat n tmahelt  n Ldzayer deg Fṛansa. Wid igan amsegraw-a llan bɣan ad as-fken yiwen n ussumer  i wenmahal . D acu kan , aneggaru-a yegguma ad ten-yemmager u yenna-d dakk-n wigi ur llin d Idzayriyen. Aseqqamu yura-d yiwet n tebṛat yeldin i uselway  u iga-d tasakbabt  ara sseddun d tebṛat-nni.
Tameddit : Inelmaden n Tizi Wezzu gan timlilit ay deg ay tt-id-fran ad gen asunded amatu  mebla tilisa, u ad qqimen ṭṭfen tasdawit.
Ass n 8 Yebrir 1980
Deg Ldzayer tamaneɣt, ugar n 1000 n yinelmaden ay d-yeffɣen ad ttekkin deg tmeskant  u la ttberriḥen "Ad yeɣli weqmaḍ ", "Ibulisen d iqettalen", "Brum-asen-d i wid yettwaṭṭfen", "Idles aɣerfan  adzayri". Llan daɣen la d-cennun imesɣerten  n tmurt. Ibulisen dehhmen-ten s ljehd ɣer daxel n tesdawit. Tameskant-a teqqim ugar n snat n tsaɛtin. Amur ameqran deg wid yettwaṭṭfen bran-asen-d.
Deg Tmurt n Leqbayel, d luluf n yifellaḥen seg Ɛin Lḥemmam d Laṛebɛa n Ayt Yiraten ay iɛerḍen ad ttekkin deg yiwet n tikli ay gan deg Tizi Wezzu. Igen  yergel-asen iberdan u iḥettem-iten ad qqlen ɣer tuddar-nsen. Amur ameqran deg wid yettwaṭṭfen iḍelli-nni bran-asen-d. Inelmaden n Bumerdas gan asunded . Inelmaden d yiqeddacen n tesdawit talemmast n Ldzayer gan-d assumer  n uɛiwen n yinelmaden n Tizi Wezzu. Nnig way-a, gan-d daɣen anaru  ara yesseddun lecɣal n tmeskanin  deg Ldzayer tamaneɣt.
9 Yebrir 1980
Amussu  yebda la yettimɣur deg Tmurt n Leqbayel. Ilmeẓyen n Yiwaḍiyen, Ayt Yanni, Ljemɛa n Ssarij, Delles, Buṛj Mnayel, Sidi Ɛic, atg. gan timeskanin  akk-n ad d-ssuttren ad as-yettunefk lḥeqq i yedles amaziɣ ad yili. Ass-nni deg Sidi Ɛic, yettwamneɛ ubaraz  n Ferhat n Imaziɣen Imula. Ibulisen ṭṭfen Ferhat.
Seg 9 ar 15 Yebrir 1980
Deg tuddar n Tmurt n Leqbayel, gan-d iseqquma n uqareɛ d uɛiwen n yinelmaden igan asunded .
10 Yebrir 1980
Akabar n Terni Weslelli Aɣelnaw  iga tameskant  mgal n tin ay gan yinelmaden deg Tizi Wezzu.
11 Yebrir 1980
Mouloud Mammeri yuzen tiririt-ines i weɣmis n El Moudjahid ay d-yessuffɣen amagrad-nni  n ucemmet "Wid yettafken timsirin" . El Moudjahid yegguma ad d-yessuffeɣ tiririt n Mammeri. D aɣmis n Le Matin ay tt-id-yessuffɣen. Inelmaden gan-as-d tisukan  s Roneo u ferqen-tt ɣef medden ama deg Ldzayer, ama deg Fṛansa.
13 Yebrir 1980
Aneɣlaf  n usselmed aɛlayan yemlal d yiwet n terbaɛt n yiselmaden n Tizi Wezzu. Inelmaden n tesnawit  n Amirouche, deg Tizi Wezzu, bdan-d asunded  u ṭṭfen tasnawit-nni. Iqeddacen n sbiṭar n Tizi Wezzu uznen assumer  n uɛiwen i yinelmaden igan asunded akk d tebṛat yeldin i uselway  Chadli ay deg ay as-ssuttren ad yeḥbes weqmaḍ . Yiwet n tewriqt yettwaferqen ɣef medden  tger-d tiɣri akk-n ad gen medden asunded amatu  deg wass n 16 Yebrir. 
15 Yebrir 1980
Aseqqamu n uḥuddu n yizerfan idelsanen deg Ldzayer  iger-d tiɣri akk-n ad gen tikli deg wass n 26 Yebrir sdat n tmahelt  n Ldzayer deg Fṛansa u deg wass n Umezwaru n Mayyu seg wezniq n "Filles du Clavaire" alama d Bastille. Sbiṭar n Tizi Wezzu ṭṭfen-t yiqeddacen.
16 Yebrir 1980
Medden gan asunded  ikemlen deg Tmurt n Leqbayel. Acennay Ferhat Mhenni n terbaɛt n Imaziɣen Imula yettwaker deg Dar El Beida  ɣef tizi n jjuj d wezgen n tmeddit. Aneɣlaf  n usselmed aɛlayan iɛeyyen-asen i yinelmaden n Tizi Wezzu akk-n ad qqlen ɣer tɣuri deg wass 19 Yebrir. Tameddit-nni, mlalen yiqeddacen n Sonelec, Sonelgaz, Sonitex, Casoral, sbiṭar n Tizi Wezzu akk d yiselmaden n yinelmaden akk-n ad d-sseknen dakk-n ur qbilen ara aqmaḍ  n ddula u sbedden-d aseqqamu aɣerfan  i usseddu n lecɣal.
18 Yebrir 1980
Iminigen msegrawen sdat n tmahelt  n Ldzayer deg Ottawa yernu gan tikli tazamalt  sdat n wemni  akanadi.
20 Yebrir 1980
ɣef lweḥda n tṣ̣ebḥit : tebda-d temhelt  n Mizrana. Iɣallen n weqmaḍ  kecmen ɣer wakk imukan ay ṭṭfen yinelmaden d yiqeddacen . Inelmaden yellan ṭṭsen bdan-ten s tiyta nitni mazal-iten deg wusu. Wid ara irewwlen bran-d fell-asen iḍan. Inelmaden la d-ttneggizen seg lbaṭimat n uɣaram  n tesdawit mebla ma lsan iceṭṭiḍen-nsen. Iselmaden ttwarefden seg yexxamen-nsen. Akk iqeddacen n sbiṭar ttwaṭṭfen, u uwyen-d deg wemkan-nsen imejjayen  n lɛeskeṛ. La ittezzi wawal dakk-n mmuten 32 n medden u d timeyyatin ay ijerḥen. Imezdaɣen n Tizi Wezzu gan asunded amatu . Medden ur d-jjin ula d yiwen n ugalis  yuran s taɛṛabt deg yizenqan. Tamurt n Leqbayel tegzem ɣef ddunit. Yettwamneɛ unekcum ɣer-s ladɣa ɣef yineɣmasen .
21 Yebrir 1980
21 seg wid yettwaṭṭfen ttucaṛɛen deg Leqṣ̣er  u yeḥkem-d fell-asen wexxam n ccṛeɛ ad kecmen ɣer lḥebs. Medden bdan la regglen iberdan deg temdint akk d teɣsart n tmacint . Iɣallen n weqmaḍ  bdan la tteddun deg yizenqan s yibeckiḍen yesɛan tiferyin yernu sxerben igniren  imaynuten . Medden sxerben ammas n tinḍi , taɣsart  n lkiṛan akk d tedwirt n Kharroubi. Imezdaɣen n tuddar ay d-iqerben ɣer Tizi Wezzu udren-d akk-n u gan tikli deg temdint-a akk-n ad d-sseknen dakk-n ur qbilen ara aqmaḍ  d tmenɣiwt n medden.
22 Yebrir 1980
Asunded amatu  yuweḍ ɣer wass-ines wis tlata. Mazal la regglen iberdan deg Tizi Wezzu. Imeskanen  la tteddun deg temdint s tḥucay akk-n ad d-ssuttren ad asen-d-brun i wid yettwaṭṭfen u ad ḥebsen aqmaḍ . Imeskanen refden daɣen tiḥucay ay deg d-uran "Imaziɣen". Ibulisen  mmɣen ɣef yiselmaden seg sdeffir. Llan-d yimenɣin imeqranen deg wakk imukan n Tizi Wezzu gar yibulisen d yimeskanen. Imesdurar qqlen-d ɣer temdint yernu ula d nitni bdan la regglen iberdan. Sxerben inura  n APS, SAA, axxam n tinḍi, anaru  n ukabar n FLN, asensu  n Balwa akk d tzeqqa n ssinima Mondial. Iqeddacen n sbiṭar n Mustapha Bacha, deg Ldzayer tamaneɣt, bdan-d ula d nitni asunded akk-n ad msegman d Tmurt n Leqbayel.
23 Yebrir 1980
Ass wis ṛebɛa n ussunded amatu . Ibulisen la ttaṭṭafen medden s waṭas u deg yal amkan. Imeskanen  ay d-yusan seg Tegzirt nnuɣen akk d yiɣallen n weqmaḍ  deg unekcum n temdint n Tizi Wezzu. Yella-d daɣen yimenɣi d ameqran deg Dreɛ Ben Xedda.
24 Yebrir 1980
Tebda la d-tteqqel "lehna" cwiṭ, cwiṭ. Tiḥuna n tuccit bdant la leddint tameddit n wass-nni. Llan-d yimenɣiyen d imeqranen gar yimeskanen   d yiɣallen n weqmaḍ. Igniren  imaynuten hudden seg lketṛa n sselɛa.
25 Yebrir 1980
Iɣallen n weqmaḍ ṭṭfen akk tamdint n Tizi Wezzu. Tilibizyu n Ldzayer tṣ̣ewwer-d imukan yettwasxerben. ɣef lxemsa n tmeddit, anmahal  n Ldzayer deg Fṛansa yemlal d weɣlif  n tɣawsiwin n beṛṛa deg Quai d'Orsay. ɣef lxemsa u xemsin n ddqayeq, anebdad  n yibulisen n Paris yenna-as i Useqqamu n uḥuddu n yizerfan idelsanen deg Ldzayer dakk-n tikli-nni ay ssefran ad tt-gen i uzekka-nni tettwamneɛ.
26 Yebrir 1980
Anebdad  yemneɛ tikli-nni, d acu kan, ɣas ma yella Aseqqamu n uḥuddu n yizerfan idelsanen deg Ldzayer llan zemren ad t-ttehmen, yessɣer aqerru u iger-d tiɣri deg weɣmis  d ṛṛadyu akk-n ad d-asen ttekkin medden deg tikli-nni. 500 n yemdanen ay yettekkan. 400 seg-sen ṭṭfen-ten yibulisen u uwyen-ten ɣer Vincennes anda ay ten-qellben, weṣ̣ṣ̣fen-ten yernu gan-asen tisenta . Tadukli  n Yidzayriyen deg Fṛansa tessegrew-d 200 n yemdanen akk-n ad smentsen  wid ara yettekkin deg tikli-nni, usan-d deg lkiṛan ɣer Paris yernu llan ttuxellaṣ̣en s wass. 
29 Yebrir 1980
Aseqqamu n uḥuddu n yizerfan idelsanen deg Ldzayer yessefra ad yeg tikli tasusamt deg wass n 1 Mayyu, d acu kan, anebdad n Paris yemneɛ tikli-nni imi "ay tezmer ad d-teglu s ccwal".
10 Mayyu 1980
Matoub Lounes iga abaraz  deg Olympia . Medden gan ddqiqa n tsusmi akk-n ad msegman d umussu aɣerfan  deg Ldzayer.
12 Mayyu 1980
Tasdawit n Ldzayer tga asunded .
16 Mayyu 1980
El Moudjahid yessuffeɣ-d umuɣ  n 24 n yimeḥbas u yenna-d dakk-n wigi ad ɛeddin deg ccṛeɛ n laman n ddula deg Lemdeyya.
18 Mayyu 1980
Deg Tizi Wezzu gan asunded amatu (grève générale), medden akk ttekkan deg-s (ala igniren  imaynuten n Ldzayer. 
19 Mayyu 1980
Deg Ldzayer gan tameskant  mgal n weqmaḍ .
24 Mayyu 1980
Inelmaden gan timlilit deg tesdawit talemmast n Ldzayer, maca mmɣen fell-asen wid ay yessexdam udabu.
25 Mayyu 1980
Aseqqamu n uḥuddu n yizerfan idelsanen deg Ldzayer yessuffeɣ-d "Tabṛat yeldin i Chadli" sdeffir ma yessegrew-d 3522 n tekbabin .
3 Yunyu 1980
Aseqqamu agraɣlan n uɛiwen n teɣtas n weqmaḍ deg Ldzayer  yessuffeɣ-d tasakbabt-ines . Aseqqamu n uḥuddu n yizerfan idelsanen deg Ldzayer sbedden-t-id s tidet u yessegrew-d 140 n tekbabin  sɣur yemdanen yettwassnen deg tesdawiyin d tẓuri .
21 Yunyu 1980
ɣef jjuj n tmeddit, Aseqqamu n uḥuddu n yizerfan idelsanen deg Ldzayer (CDDCA) akk d Useqqamu agraɣlan mgal aqmaḍ (répression) gan timlilit sdat n Taggazt n Leqdic (Bourse de travail) deg Paris. Gar yiberriḥen (slogans) ay d-nnan medden : "Ḥebsem aqmaḍ", "Brum-asen-d i yimeḥbas akk mebla ccuruṭ", "ilsawen iɣerfanen (populaires) (taɛṛabt n Ldzayer d tmaziɣt d ilsawen iɣelnawen". Akk tuddsiwin (organisations) d yemdanen idzayriyen d yefṛensisen yettwassnen ttwaɛerḍen-d ɣer temlilit-a. Ttekkan deg-s akk wid ay yesteɛṛfen s yimenzayen-a (principes). CDDCA, ASEP, UNEF, LCR, FEN, FO, OCI, FFS. Ma Djamel Allam akk d terbaɛt n Djurdjura gguman ad ttekkin deg temlilit-a. Ferhat d Aït Menguellet llan ttwaṭṭfen deg Ldzayer.
25 Yunyu 1980
Deg Tizi Wezzu, medden gan ass n webdad i lmend n yimeḥbas. ɣef tmanya n tmeddit, Tanegga n Tɣamsa Tadzayrit  tenna-d dakk-n 24-nni n yimeḥbas n Berrouaghia ad asen-fken tilelli takudant  i uzekka-nni.
26 Yunyu 1980
Teqleɛ yiwet n terbaɛt, deg-s aṭas n tkeṛwas, seg Tizi Wezzu, akk-n ad d-awyen imeḥbas-nni umi d-bran. Wigi, mi ten-id-ssawḍen ɣer Tizi Wezzu, gan-asen tameɣra.
Umuɣ n 24-nni n yimeḥbas n Berrouaghia :
Racid Caker yemmut deg wass n 5 Ɣuct 1980 deg yiwet n twaɣit n webrid ay deg mmuten ula d tameṭṭut-is, memmi-s d yemma-s. Yella d aselmad amalal  n tdamsa  deg tesdawit n Tizi Wezzu. Yettekka deg umussu  n Tefsut n 1980 deg umazday  "mgal n weqmaḍ"  deg tesdawit.
Tiɣbula: http://membres.lycos.fr/cicbgayet/ch20avril80.html 
Tasuqilt sɣur Omar MOUFFOK
"Tafsut n Yimaziɣen" n 1980 d yiwet seg tedyanin tisertiyin  timeqranin akk deg Ldzayer timziregt .
Uqbel, tamsalt n tmaziɣt tella tenkeṛ-itt ddula yernu imassanen  llan qqnen fell-as allen, neɣ ur ttwalin-tt d tamsalt ur nesɛi azal meɣɣren, d tin yeqqnen s afulkluṛ. D acu kan, asmi ay d-ḍrant tedyanin n 1980, tamsalt-a deg yiwen webrid kan tban-d u yegget fell-as wawal.
Timeskanin  akk d yimenɣiyen ay d-yellan gar medden d yiɣallen n ddula deg wakk timiwa n Tmurt n Leqbayel akk d Ldzayer tamaneɣt gar Meɣres n 1980 d Mayyu n 1981 sseknen-d dakk-n wid yessutturen tamaziɣt ur llin d aggagen  imeɛzulen, wanag d ay-n yerzan u bɣan-tt akk wid yessawalen tamaziɣt deg Ldzayer.
"Tafsut n Yimaziɣen" d tin ay d-yemlan dakk-n medden ukin-d u bdan la ttxemmimen ad d-neṭqen, ad d-ssiwlen i yiman-nsen ɣef way-n bɣan deg yiwet n tmurt anda ddula tella tebɣa ad d-tessken dakk-n kullec deg-s yeddukkel. Uqbel, tasertit , tasnakta  d yedles llan s ddaw n umunupul n ddula yernu d tamenḍawt  ay as-iḍemnen ay-a. U deg way-n yerzan iles, ulac kra n tlelli deg tmurt imi seg wasmi ay tuwey Ldzayer azarug-ines , akk timenḍawin n tmurt qqarent-d dakk-n d "taɛṛabt ay d iles aɣelnaw unṣ̣ib  n tmurt".
Iḍrisen n llsas  n tmurt d nitni sskanayen-d s lejheṛ dakk-n d ddula kan ay yettalasen ad teṭṭef asselɣu  u ad t-tesseddu s yiles ay as-yehwan. Tiɣawsiwin banent ugar mi ara nɣer tizzwariyin  ay d-uran i tmenḍawin , d tid-nni umi qqaren "irkawalen iɣelnawen" .
D acu kan, seg wasmi ay tɛedda Tefsut n 1980, lejyal n yelmeẓyen bdan la d-sskanayen dakk-n ugin ineḍfaren-nni  ay yettwaḥettmen fell-asen.
D ljil s lekmal-is n yelmeẓyen, d imezdaɣen akk n Tmurt n Leqbayel ay d-yekkren u ssuttren "asteɛṛef s yiles amaziɣ" d u ad asen-tettunefk "tlelli n wawal".
D tadyant yesɛan iẓuran lqayit
Assutter n tmaziɣt yesɛa iẓuran ijehden deg wegdud, d ay-n ara idumen yernu ur yezmir ad yettussusem. Amnaɛ n usarag  n Mouloud Mammeri deg wass n 10 Meɣres 1980 d ifeṭṭiwej ay d-yessaɣen urfan yellan ffren seg zik-nni. Yagi, deg Tmurt n Leqbayel, medden llan wwan u rran urfan-nsen ɣer daxel seg tezwara n yiseggasen n 1970. 
Tasdawit n Tizi Wezzu, yettwaldin deg 1979, tejbed-d aṭas n waggagen, teqqel d amkan anda ay ttemlilin akk wid yeɣran deg Tmurt n Leqbayel. Ay-a yurar dduṛ deg ussenker n tmeskanin-nni . Maca ɣas ma yella d tasdawit n Tizi Wezzu ay yeqqimen acḥal n ledwaṛ la tessedday deg tmeskanin-nni, ay-n ay d-yesnekren medden ur yeqqin ara kan ɣer temsal taggagin . Amur ameqran deg yimezdaɣen n Tmurt n Leqbayel ḥulfan dakk-n terza-ten temsalt n ussutter n tmaziɣt yernu ttekkan deg tedyanin-nni. Yuɣ lḥal, seg wasmi ay tuwey Ldzayer azarug-is , ula d yiwen wass ur d-llint tmeskanin  timeqranin am tid ay d-yellan deg wussan-nni n tefsut. Ama deg Tizi Wezzu, ama deg Bgayet, d ledwaṛ ay qqimen medden la ttgen timeskanin . Ula deg temdinin timecṭuḥin, ffɣen-d medden akk-n ad d-sseknen dakk-n ur qbilen ara tikli n ddula , ula deg tuddar.
ɣas ma yella kra n yimanayen  ifṛensisen nnan dakk-n ala deg Tizi Wezzu d tama-ines ay d-llant tedyanin, Tamurt n Leqbayel akk tewlawel, s "tmeqrant", s "tmecṭuḥt". Bitt, tikkwal, kra seg yimenɣiyen ay d-yellan deg "tmecṭuḥt"  ugaren wid ay d-yellan deg Tizi Wezzu. Aqmaḍ  ur yezgil ula d yiwet n tama. Tubiret d Bgayet, ɣas ma llan kra ay yettwalin dakk-n txuṣ̣ṣ̣ timmuzɣa-nsent, uɣent tiytiwin ijehden ugar n tid ay tuɣ Tizi Wezzu. Akk-n yebɣu yili, ɣas ma yella kulci yebda-d seg Tizi Wezzu, ddula ur twit ara medden deg-s akk-n ay ten-twet anda niḍen yernu seg 1980 d asawen, teqqel tettḥadar tamdint-a d tmura ay d-iqerben ɣer-s. 
Tamsalt n tmaziɣt dindin kan tefreq u tennul aṭas n tmiwa n tmurt n Ldzayer. Yernu d ilmeẓyen s umata ay tt-yettnaɣen fell-as, dɣa d ay-n ay aɣ-yejjan ad d-nini dakk-n amussu-a  d win ara idumen u ad yesɛu azal meɣɣren deg uzekka n tmurt. Ddula teɛreḍ ad tesseddu awal dakk-n wid ay d-yesnekren tamsalt n tmaziɣt d kra n yemdanen ur nemɛin, ur nesɛi azal yernu "jjmen tallit n Fṛansa", maca ay-a ur yelli d tidet, wanag wid yennuɣen ɣef temsalt n tmaziɣt ggten u meẓẓiyit.
Amur ameqran deg wid irefden tamsalt-a dima llan sɛan s ddaw n 25 n yiseggasen deg leɛmeṛ-nsen. Wid yerɣan fell-as aṭas, amur meɣɣren deg-sen d inelmaden n tesnawit , yernu ur ttɛeddin ara i ɛecrin n yiseggasen deg leɛmeṛ. Akk-a ay yella lḥal ama deg tmeskanin  n 1980, ama deg wakk tid ay tent-id-iḍefren. Akk-a daɣen ay yella lḥal deg tmeskanin-nni ay d-yellan deg Nwembeṛ n 1985 : ixxamen n ccṛeɛ n Tmurt n Leqbayel ḥekmen s lḥebs ɣef wazal n meyya n yelmeẓyen ɣef ljal n "ccwal" ay snekren deg yiberdan, akk-n ma llan d inelmaden n tesnawit . Ljil-a n yelmeẓyen d Ldzayer ay ten-yesseɣren akk yernu ur ssinen ara Fṛansa ... ɣas ma yella nga-as dakk-n wid ay d-yesnekren timeskanin-a  d imdanen yeɣran s tefṛensist yernu ahat jjmen kra n zzman iɛeddan, amek ara d-nessefhem dakk-n ilmeẓyen n Tmurt n Leqbayel ay tessɣer ddula n Ldzayer ad ddun d wid yebɣan ad rren Ldzayer ɣer deffir ?
Yuɣ lḥal, tasertit-nni  n usseɛṛeb ur tessaweḍ ara ad d-teqleɛ "ay-n ay d-yeqqimen" seg temsalt n tmaziɣt seg Tmurt n Leqbayel wanag d assejhed ay tt-tessejhed. Takti  n tmaziɣt tuɣ akk timiwa n Tmurt n Leqbayel deg lweqt ay deg ddula tella tugi-tt u la tt-tettḥaṛab seg lqaɛa. D ti ay d tiɣawsiwin ay wuɣur yessefk ad d-rren lwelha-nsen wid yesseddayen lumuṛ n ddula.
Amussu  n tmaziɣt ur yelli ara daɣen yezmer ad yettwarnu, imi ay d-yenker deg yiwet n tallit ay t-iɛawnen ɣef way-nni, d tallit ay deg ikabaren  uffiren  gren-d iman-nsen, d acu kan, medden maci d ikabaren-nni ay ḍefren wanag ay-n ay ten-yessewlawlen yugar ay-a.
Yuɣ lḥal, ikabaren n tenmegla  deg Ldzayer qqimen d uffiren alama ay d tagara n 1988, yernu ula d yiwen wass ur ssawḍen ad rṣ̣un iman-nsen deg wegdud u ad yaɣ uẓar-nsen deg-s u ad idum, yernu ula d yiwen wass ur gin kra n tigawt  ara idumen akk-n ad qablen tasertit  n ddula.
Akk iɣallen isertiyen  ay temneɛ ddula llan d uffiren, ur zmiren ara ad gen kra ara d-yawin lfayda ibanen, ur llin ara sɛan isenfaren  ibanen, llan ttwaqemḍen  dima neɣ sya ɣer da, dɣa ula d yiwet seg trebbaɛ-a ur tessaweḍ ad d-tban, ad tif tiyaḍ neɣ ad temneɛ seg uqareɛ d weqmaḍ  n yibulisen.
Amussu  adelsan amaziɣ yefhem seg tazwara dakk-n ur yessefk ara ad d-yeɣli deg snat n tfexxtin : tamezwaurt, ur yessefk ara ad yeqqel d uffir, tis snat, ur yessefk ara ad yeqqim s ddaw tecḍaḍt n yikabaren . Dɣa, wid ay t-id-yesnekren deg yiseggasen n 1980, ssawlen-d s lejheṛ, ẓran-ten medden. Yuɣ lḥal, mi ara nwali ɣer ussirem-nsen, ɣer tmuɣliwin d uxemmem-nsen, ad nẓer dakk-n wid yennuɣen ɣef tmaziɣt glan-d s ubeddel ameqran deg tmurt n Ldzayer, snekren-d tagrawla  n tidet : medden qqlen zemren ad ssiwlen s lejheṛ, deg webrid, yernu yettwakcef-d weqmaḍ-nni  ay tqemmeḍ ddula n Ldzayer s kra n win ara d-yessiwlen. D ay-a ay yejjan ad d-yekker yiwen n ljil n yimeɣnasen  ur nettagad, d wid iwejden ad nnaɣen akk d weqmaḍ n ddula u ad bedden ɣef wawal-nsen alama d ṭṭerf. Zik, akk-n ad tessens urfan n medden, ddula tella tettaṭṭaf wid ay d-yessenkaren timeskanin  neɣ tḥebbes medden yettekkan deg trebbaɛ ur nelli, neɣ deg trebbaɛ, seg wasmi ay tent-id-sbedden llan yagi deg-sent yemdanen iqeddcen d yiɣallen n laman, maca, asmi ay d-yekker ljil-a amaynut n yelmeẓyen, tiɣawsiwin qqlent ur la tteddunt ara am wakk-a. Tiɛeqqayin n tmaziɣt ɣlint u mɣint-d deg yal tama, d ay-n ay d-yesnekren aṭas n medden, mi tensa tmes da, ad d-tekker anda niḍen. Yeqqel yimenɣi iban, yettili-d s lejheṛ, d imenɣi s ljehd n yiɣil ay yekksen tugdi akk d tsusmi seg wulawen n medden. Yekkes lweḥc-nni izedɣen medden zik-nni, deg tallit n Boumediene, asmi ay llan ttxemmimen dakk-n iɣallen n ddula llan deg yal amkan. 
D acu kan, yessefk daɣen ad nẓer dakk-n deg 1980, ddula n Ldzayer tella la tettbeddil : tamettant (lmut) n Boumediene tessewlawel akk ddula d werkad ay tella terked-it zik-nni, yernu adabu (autorité) n Chadli Bendjedid ur yejhid ara akk. D ay-a ay yejjan ddula amzun temmehmeh, ur teẓri ara d acu n tikli ara d-tawi akk d tmeskanin-nni (timesbaniyin) n 1980, ladɣa imi ula d yiwen wass ur d-llint tedyanin timeqranin am tid-nni yernu tella ddula ur tebni ara fell-asent ad d-ilint. Tlata n wayyuren ay teqqim ddula ɛerqent-as, tikkelt ad tesseqdec iɣil (dɣa tiyita ijehden akk d tin n 20 Yebrir, asmi ay mmɣen yibulisen ɣef tesdawit n Tizi Wezzu), tikkelt, tɛerreḍ ad tessens times, am wasmi ay d-bran i 24-nni n warrac "ay d-yesnekren ccwal" sdeffir ma ɛeddan deg ccṛeɛ n laman n ddula). Taggara, ddula tefren ad teqbel tamsalt n tmaziɣt, ad tt-teddem u ad d-telhu id-s akk-n ad tezmer ad tt-teḥkem, yili uqbel tella teffeɣ-as akk afus. D acu kan, deg tallit-nni n ukukru n ddula, wid ay d-yesnekren amussu (mouvement) amaziɣ ssawḍen ad d-sseknen dakk-n tamsalt n tmaziɣt tesɛa iẓuran lqayen deg wegdud : medden gan sin n yisudiden imuta (grèves générales), llant-d aṭas n tmeskanin, llan-d aṭas n yimenɣiyen u qqlen yimenɣiyen-nni weɛṛen u meɣɣrit ugar sdeffir n 20 Yebrir. Seg wasmi ay tuwey Ldzayer azarug-ines (indépendance), d tikkelt tamezwarut ay deg ara d-kkren yimezdaɣen n yiwet n tama s lekmal-is u ssawḍen ad bedden acḥal n ledwaṛ deg wudem n ddula.
S way-a, d imeɣnasen  n yedles, amur ameqran deg-sen meẓẓiyit, yernu deg tallit-nni tella texḍa-ten tsertit  neɣ akk-n kan ay bdan keccmen deg-s, ssawḍen ad gen ay-n ur igi ula d yiwen n ukabar aserti  n menwala ar imir-n : bedden s lejheṛ deg wudem n ddula yernu idum webdad-nsen alama ay ḥettmen ddula ad testeɛṛef s temsalt-nsen yernu ad tessenqes seg teqseḥ n weqmaḍ-ines .
1980 : Tadukli n waggagen* d wegdud
"Tafsut n Yimaziɣen" n 1980 tella-d deg yiwet n tallit ay tt-iɛawnen akk-n ad d-tili : imeɣnasen  n tmaziɣt qqimen la qeddcen azal xmesṭac n yiseggasen deg yedles, ɣas s tuffra, imeɣnasen yerɣan aṭas ɣef temsal-a bdan la keccmen tasertit  yernu tebda la tettwabnay cwiṭ, cwiṭ yiwen n uẓeḍḍa  n "yimeɣnasen imesmaziɣen" . Gar way-a d way-n niḍen, Tizi Wezzu tella la tettnerni s tɣawla, dɣa, sdeffir ma tella d tamdint yeqquren, teqqel d tamdint meɣɣren deg tama-nni. Deg 1979, tettwaldi tesdawit n Tizi Wezzu, dɣa d nettat ay d ssebba ay yejjan Tafsut n 1980 ad d-taɣ. ɣas ma yella timeskanin  n 1980 maci d aggagen  d yesdawanen  kan i yiman-nsen ay tent-igan, maca tildin n tesdawit deg Tizi Wezzu d ay-n yuraren dduṛ meɣɣren deg tmeskanin-a yernu d nettat ay yejjan amussu  ad yimɣur.
Amussu  amaziɣ, asmi ay d-yeṭṭerḍeq, yelfa-d d ameqran, xelḍen deg-s akk medden yernu ur iṣ̣eggem ara aṣ̣eggem ay ijehden, dɣa d tasdawit ay yuraren dduṛ deg usseqɛed d usseddu n lecɣal n umussu-nni.
ɣef way-a, maci deg lbaṭel ara tɛerreḍ ddula n Ldzayer ad tessenqes seg ljehd n tesdawit n Tizi Wezzu  : akk isenfaren  n wesnerni n tesdawit-a llan ttuwexxaren, sneqsen seg-s inelmaden alama ay d ay-n kan, ttwakksen seg-s yinurar n usselmed s lekmal-nsen yernu iban dakk-n ddula tebɣa ad terr tasdawit-a d tarbaɛt kan n yiɣerbazen  n yisuda  n usselmed aɛlayan, ay deg ur ttilin ara waṭas n yinelmaden u ad ifsusen i weḥkam.
Tafsut n 1980 tessken-d daɣen dakk-n tella-d tdukli gar waggagen imeɣnasen  d wegdud deg Tmurt n Leqbayel. Ay-a yesskanay-d ay-n gant trebbaɛ deg lɣerba seg 1965 alama ay d imir-n d ay-n yeddan d way-n yebɣa wegdud, yernu leqdic-nsen yegla-d s lateṛ d ameqran deg tmetti  n Tmurt n Leqbayel.
Werjin yewlawel wegdud deg Tmurt n Leqbayel u deg Ldzayer akk akk-n yewlawel asmi ay sdukklen waggagen  iɣallen-nsen akk d wegdud, u d ay-a ay yejjan amussu  amaziɣ ad d-iban s lejheṛ u ad yimɣur akk-n ad yaɣ akk Tamurt n Leqbayel akk d Ldzayer tamaneɣt u ad yeqqim akk-n ugar n useggas .
1980 : d tiyita ay d-yejjan lateṛ 
Deg yiseggasen ay d-iḍefren tafsut n 1980, nezmer ad nger tamawt dakk-n amussu  amaziɣ yekka ɣef snat n talliyin yemgerraden . Talliyin-a mgerradent ama deg tegnit ay deg d-llant, ama deg tsudist-nsent .
Tallit n Meɣres 1980 ar Ctembeṛ 1981, nezmer ad as-nsemmi "tallit yeḥman", d tin ay deg yella waṭas n leqdic akk d tmeskanin  timeqranin deg webrid , timliliyin, inejmuyaɛ yemgerraden, timsirin  n tmaziɣt . Yuɣ lḥal, imir-n, wid ay d-yesnekren u sseddan amussu  amaziɣ dindin kan ukin dakk-n timsal n tmagit  tamaziɣt d tid wuɣur d-rran medden lwelha-nsen yernu aṭas n medden ay yewlawlen fell-asent. Akukru n ddula akk d beddu n weskasi  ɣef yedles deg tmurt n Ldzayer d ay-n ay yejjan imeɣnasen  ad faṛsen tagnit u ad sdumen lḥeṛs ɣef ddula. Yuɣ lḥal, imeɣnasen ssarmen ad teg ddula kra n tɣawsa ibanen i tmaziɣt, ad teldi tiwwura u lxerṣ̣um ad teqbel ad tettusselmed tmaziɣt u ad yili unadi fell-as deg tesdawiyin n Tizi Wezzu akk d Ldzayer tamaneɣt. D ay-a ay yes d-yewɛed uneɣlaf  n usselmed aɛlayan n tallit-nni, A. Bererhi.
D acu kan, dindin kan teqqel ddula ɣer weqmaḍ-ines. Tebda la tferren wid ara teṭṭef u ad ten-tawey ɣer lḥebs  i wakk-n ad tesseɛreq tikli i umussu  amaziɣ.
Asmi ay ifuk useqqamu alemmas n FLN askasi-ines  ɣef yedles aɣelnaw ay d-yellan gar Yunyu d Yunyuz n 1981, iga-d timeɣtusin  ɣef yedles, dɣa tebda tikli n ddula la d-tettban. Ddula tɛawed yefren ad tkemmel deg timuɣliwin-ines tiquranin imi askasi-a yefra-tt-id dakk-n tamagit  tadzayrit d taɛṛabt-tineslemt. Llan kra n yemdanen seg wid yettekkan deg weskasi-nni, nnan-d dakk-n mazal zemrent ad ilint lemcawṛat ɣef temsalt-a , d acu kan, d wid yettnaɣen ɣef tesnakta  taɛṛabt ay yernan deg weskasi-a. Yagi, aṭas n yiseggasen seg wasmi ay bdan yemsaɛṛaben  d yemsaɛṛaben-isenselmen  la keccmen u la ttaṭṭafen akk tisuda  n tesnakta n ddula, ladɣa deg yedles, deg usselmed u deg ukabar  n FLN.
Imeɣnasen  n tmaziɣt ɛerḍen tikkelt taneggarut "ad ḥeṛsen ddula swadda", dɣa gren-d tiɣri i medden, deg wass n 26 Ctembeṛ, akk-n ad gen asunded amatu  u ad ɣanzun  aɣerbaz , d acu kan, tikkelt-nni, medden ur ten-ḍfiren ara akk-n yessefk acku, mebla ccek, ur yeffiɣ ara fell-asen way-nni deg tegnit-nni. Dɣa, iban-asen-d i yimeɣnasen n tmaziɣt dakk-n ulac d acu ara asen-d-tefk ddula, wanag taneggarut-a la tqeddec akk-n ad yeqqim kullec akk-n yella zik, bitt, tebda la tqeddec akk-n ad tessejhed asseɛṛeb. Ay-a iban-d deg tuqqla  ɣer tesdawit deg 1981, imi ay teɛzem ddula ad tesseɛṛeb akk ifurkawen  n tussniwin talsanin  deg tesdawit. Dɣa iban dakk-n ddula tebɣa d nettat kan ara iḥekmen tasnakta  sdaxel n tesdawit.
Seg yimir-nni, imeɣnasen  n tmaziɣt ɛawden ṣ̣eggmen iman-nsen akk-n ad d-awin tikli ara idumen, yernu d ay-n kan ara yeffɣen fell-asen. Dɣa bdan la d-ssuffuɣen tisufaɣ , ɣas sɛint ara ttesriḥ, maca ddula ur tgi acemma akk-n ad teḥbes afraq-nsent, yernu tisufaɣ-a llant d ttawil ay yes sseddan yimeɣnasen isalan  ilelliyen akk d weskasi-nsen  ɣef tekta  deg Tmurt n Leqbayel. Daɣen, sbedden-d yimeɣnasen tirebbaɛ n leqdic ɣef yinurar yerzan iles d yedles : dɣa bdant trebbaɛ-a la qeddcent ɣef usseqɛed n yiles amaziɣ , u ssawḍen ad d-ssuffɣen iqeddicen yemmuzzgen , werjin ttwagan-d uqbel deg tmaziɣt, am "Tmawalt n Tusnakt" . Daɣen, bdan yimeɣnasen la ttgen timsirin  i usselmed n  tmaziɣt s tuffra. S way-a, qqlen yimeɣnasen ur la ttnadin ara ad asen-d-tefk ddula kra, wanag llan la qeddcen yal ass akk-n ad d-bnun amussu  ijehden ugar yernu d win ur nezmir ad yens : d idles amaziɣ ay izemren i yiman-is yernu yettuwehha ɣer yimal . D ay-a ay yejjan imeɣnasen ad d-sbedden tasɣunt  Tafsut, ay yettwagan i lmend n tezrawin d weskasi . Tafsut teqqel d ttawil ay deg aggagen  imaziɣen qqlen la d-ttarun ay-n ttxemmimen ɣef temsal n yedles.
Daɣen, yella mazal la d-yettili wembaddel gar waggagen  d wegdud deg Tmurt n Leqbayel; llant aṭas n tegnatin ay deg ttemlilin am yibarazen  d leqdicat ay d-yettilin ladɣa deg tesdawit n Tizi Wezzu. Yuɣ lḥal, deg yiseggasen ay d-iḍefren tafsut n 1980, tkemmel teddert tdukli-nni yellan gar waggagen d yegdud, u ay-a yettban-d s tmeskanin-nni  ay d-yellan deg yiseggasen n 1980, u ay deg tikkwal llan-d yimenɣiyen meɣɣren gar yelmeẓyen d yibulisen deg wakk timiwa n Tmurt n Leqbayel. ɣef umedya , asmi ay ttwaṭṭfen sebɛa n yimeɣnasen  n tmaziɣt deg Fuṛaṛ n 1985, dindin kan kkren-d akk medden n Tmurt n Leqbayel . Deg umezwaru n Nwembeṛ, ttwaṭṭfen medden deg temsalt-nni n Temɣunt tadzayrit n yizerfan n wemdan , yili tamɣunt-a llan la ttekkan deg-s yimeɣnasen n tmaziɣt s waṭas. D ay-n ay yessekren ccwal d ameqran u deg tgara, ixxamen n ccṛeɛ n tmiwa ay deg tekker ḥekmen-d lḥebs i wazal n meyya n medden ɣef ljal n ccwal.
Seg 1980 , nezmer ad d-nini dakk-n azal n 300 n medden ay yettucaṛɛen yernu yettwaḥkem fell-asen lḥebs ɣef ljal n yimenɣi ɣef tmaziɣt ama deg Tmurt n Leqbayel, ama deg Ldzayer tamaneɣt . Ma d wid ay yettwaṭṭfen sakk-in bran-asen-d mebla ma ɛeddan deg ccṛeɛ, wid yettwaṭṭfen deg yexxamen n yibulisen, wid yettwaḥebsen tallit ɣezzifen mebla ssebba, wid ay d-ɣerrqen seg yiɣerbazen , wid umi kksen ipaspuṛen-nsen u menɛen-ten ad ffɣen seg tmurt, wigi akk ur nezmir ad ten-id-neḥseb : tiɣawsiwin-a llant ḍerrunt-d yal ass, qqlent d tarutint ay nnummen akk yimeɣnasen  n tmaziɣt. Dɣa, ay-a akk yessnakay-aɣ-d amek ay tefka temsalt n tmaziɣt iẓuran deg wegdud deg Tmurt n Leqbayel, medden qqlen sskanayen-d s lejheṛ tamagit-nsen  tamaziɣt deg Tmurt n Leqbayel. ɣas ma tessukk ddula acḥal n yiseggasen n lḥeṛs d weqmaḍ ɣef wegdud, maca ay-a ur yessaweḍ ara ad yeqḍeɛ ay-n izedɣen deg wulawen n medden. Ccwal yekkren deg 1985-1986 deg Tmurt n Leqbayel yella d win iweɛṛen ugar n win n 1980, u yessken-d dakk-n medden ukin-d deg tama-a, yernu amussu  amaziɣ yessaweḍ ad d-yessuffeɣ urfan n medden ɣer lejheṛ u qqlen medden, ama deg tmurt n Ldzayer, ama deg umaḍal  slan s temsalt-a n tmaziɣt u ttḍafaren-tt.
Lejnas steɛṛfen s ljehd n umussu* amaziɣ
D ay-n ibanen dakk-n amussu  amaziɣ ɛawnen-t-id s waṭas yiminigen  imaziɣen. Iminigen-a yekkan acḥal n yiseggasen deg lbeṛṛani yernu sɛan ttejṛiba deg temsal n tsertit, d nitni ay iɛawnen amussu ay yekkren deg tmurt n Leqbayel akk-n ad yemmager u ad yeṣ̣ber i weqmaḍ  n ddula. Amussu amaziɣ yeqqel yesɛa ineṭṭaqen  deg lɣerba, d wid ay yellan la ttxebbiren lejnas ɣef way-n la iḍerrun deg Tmurt n Leqbayel : seg 1980 d asawen, teqqel tɣamsa  la d-tessawaḍ isalan  n way-n iḍerrun deg Tmurt n Leqbayel ugar n zik. D ay-a ay yejjan ddula ur tesseqdac ara aqmaḍ  ameqran deg Tmurt n Leqbayel u tuwey-d tikli ay deg tḥuder imezdaɣen n tama-a. D ay-a daɣen ay yejjan medden ad qqlen ad ttarun neɣ ad ssawalen mebla akukru, mebla ma sneqsen ay-n ay ugaden ur as-iɛejjeb ara i ddula, u d ay-a ay d-ikecfen aqmaḍ n ddula, u teqqel tneggarut-a ur tezmir ara ad teqmeḍ medden s tsusmi, ur isell yiwen, am zik-nni. Azal n ɛecrin n yiseggasen ay teqqim ddula, yinabaḍen-ines  yemxallafen, la tqemmeḍ, la tettakel ɣef yizerfan  d tellyin, u tuweḍ alama ay d asseqdec n uɛetteb d tmenɣiwt ! Akk-n ad tefk lḥeqq i yiman-is u ad teg lecɣal-a akk, ddula tettḥaṛab akk wid ay d-yekkren ɣer-s s yisem n Tegrawla  yessuffɣen Fṛansa u s yisem n yimenɣi mgal  n temnukda . Deg tallit-nni, llan medden yettwakren, ttwaṭṭfen mebla lqanun, ttuɛettben mebla ma yewlawel yiwen u mebla ma faqent trebbaɛ tibeṛṛaniyin yettnaɣen ɣef yizerfan  n wemdan u ad d-lhunt s temsal-a.
Seg 1980 d asawen, ttuwehhant akk teftilin ɣef Ldzayer, ladɣa ɣef Tmurt n Leqbayel : ay-n yebɣu teg-it ddula akk-n ad teḥbes tikli n yisalan , ur tessaweḍ ara, medden akk ẓran. Seg yimir-n, ddula teqqel teẓra dakk-n ur tezmir ara ad tkemmel aqmaḍ  s tuffra.
Deg lweqt ay deg llant la d-ḍerrunt tedyanin deg tmurt, deg lɣerba, imeɣnasen bdan-d leqdic n wesḥulfu  d ussaki n medden, alama ay yeqqel umussu  amaziɣ la d-ijebbed u la yettqenniɛ Idzayriyen yellan deg lɣerba ugar n Tdukli n Yidzayriyen deg Tuṛuft , yellan, deg tidet, d tarbaɛt itebɛen ɣer FLN deg lbeṛṛani.
Daɣen, deg tallit-nni, bdan wid yessawalen tamaziɣt deg lɣerba s timmad-nsen la d-ttarun idlisen ussnanen  ɣef tmaziɣt, dɣa d ay-a ay yekkan ibeṛṛaniyen ad d-rren ugar lwelha-nsen ɣer way-n iḍerrun deg Tmurt n Leqbayel. Asmi ay bdan Yimazɣanen  la d-lehhun nitni s timmad-nsen s tezrawin  ɣef tmaziɣt, tebda la tettebɛad takti-nni  dakk-n d timura « listiɛmeṛ » ara ijebbden lexyuḍ. Ay-n d-ttinin neɣ ttarun-t-id yimassanen-a  imazɣanen d ay-n zemren ad t-amnen medden, d nitni ara d-yessawalen ɣef yiman-nsen, maci d wiyaḍ ara d-ineṭṭqen deg umur-nsen. Imi ay d-lhan id-s yimazɣanen  n tmura yemgerraden n Tefriqt n Ugafa, tebda « tmesmaziɣt »  la tetteqqel d amussu  n uxemmem iḥuzan akk tama-a, ur yeqqim ara kan deg yiwet n tmurt.
 
Timmuzɣa* akk d tugdut
ɣas ma yella imussa isnaktanen  deg tmura n Tmazɣa  mgerraden, maca tella yiwet n tɣawsa ay ten-yesdukklen : Tamazɣa d taɛṛabt yernu s kra n leqdic ara yettwagan ɣef yedles, yessefk ad yeqqim kan deg tlisa-a. Ma d timmuzɣa , ya tettwankeṛ maḍi, ya tettwaḥqer alama ay d ay-n kan. Win yessawalen tamaziɣt, imi ay yettwankeṛ am wakk-a, ur yessefk ara ad newhem mi ara t-nwali yettsuɣu-d : « Ala ! Lliɣ yernu mazal bɣiɣ ad iliɣ azekka ! ». D ay-n ibanen ad d-yini ay-a, d lḥeqq-is.
D ay-n ibanen dakk-n ankaṛ akk d tririt-agi deg rrif d ay-n ara iḍurren Amaziɣ s timmad-is, maca ay-a yezmer ad yili daɣen d amihi  i tmetti  s lekmal-is, imi, mi ara tessers ddula tilisa am tigi i yedles, ad teqqel tmuɣli n yedles d tamuɣli tuḥṛist, d tin ur nettaẓ ɣer sdat, d tin ur nqebbel wiyaḍ, d tin wesdukkel n bessif n wakk medden s ddaw n yiwet n tecḍaḍt, d tin ay deg ay-n ur tebɣi ara ddula ad t-tekkes, ɣas yella deg yedles, u d tin ay deg ttin ledwaṛ gar ddula d wegdud : deg lweqt ay deg idles d agdud ay t-id-yettgen, ad teqqel d ddula d nettat ara t-id-yettgen i wegdud. Skud ur werɛad ur steɛṛfen ara yimezdaɣen n Tmazɣa  s wakk ay-n yellan deg tgemmi-nsen , werjin ad d-ffɣen seg ḍḍeɛfan d tiggunẓit tadelsant . Ur yezmir ad d-yili wesnulfu wala tudert tadelsant n tidet mi ara tqeddec ddula akk-n ad ttun medden amezruy  d yedles-nsen, mi ara d-tḥettem fell-asen  lḥeqq d umezruy n tkellax, mi ara tbennu azekka n tmetti  ɣef tmucuha werjin nelli deg lweqt ay deg tejja ay-n yellan.
Ḍḍeɛfan ay yeḍɛef yedles deg tmura n Tmazɣa  u ladɣa deg Ldzayer d ay-n ay d-yurew wemnaɛ ay ttwamenɛent waṭas n tɣawsiwin seg seg wasmi ay uwyent tmura-a izurag-nsent  : tamaziɣt teqqel deg rrif, maca daɣen, tettuḥaṛeb tefṛensist yellan, ama nebɣa neɣ negguma, d ttawil yuɣen aẓar deg Tmazɣa u d yiwen seg yilsawen igan leqran i yedles d ccfawat-nneɣ. Ay-a yerra idles n tmura n Tmazɣa d igellil, yernu qrib ulac akk tudert taggagt  deg yimukan ay teṭṭef ddula. Axemmem yeddren, idles yeqqnen ɣer tidet ttafen kan iman-nsen beṛṛa i tsuda  n ddula, ttilin-d kan deg yimukan idergen i wallen n ddula, ladɣa deg lbeṛṛani. Yagi, maci deg lbaṭel ara naf dakk-n amur ameqran deg way-n d-itteffɣen deg yedles d tudert taggagt , itteffeɣ-d s tmaziɣt neɣ s tefṛensist. Ay-a ur yebɣi ara ad d-yini dakk-n taɛṛabt ur tezmir ara ad tesseddu idles amuddir, wanag ssebba nettat iles-a, deg tegnit ay deg nella, ata-n gar yifassen n d wid yeṭṭfen tasertit  d tesnakta  n ddula.
Akk Imazɣanen , ama d wid yessawalen s tmaziɣt neɣ d wid yessawalen s taɛṛabt, ala d rrbeḥ kan ara rebḥen lemmer ad ḥesben timmuzɣa d aḥric seg wayla-nsen. Asmi ara mṣ̣alaḥen Yimazɣanen wagar-asen u ad qeblen tikkersit  d tenḍa  n tmagit  d yedles-nsen, ass-nni, tezmer ad teqqel Tmazɣa d tamurt n wesnulfu d unnerni. Tukci n wazal i tmaziɣt d ay-n ara yesqeɛden assaɣen  gar uɣerman  d ddula ay t-iḥekmen. Amussu  n tmaziɣt d win ay d-yeglan yid-s s ussutter n tuggta , n weqbal n wiyaḍ, n tenḍa  akk d tlelli , ama d tin n wemdan, ama d tin n terbaɛt. Amussu-a yugi ad ttuḥettmen medden ad ddren s ddaw n yiwet kan n tecḍaḍt, tin ara tḥettem fell-asen ddula u d tin ay izemren ad tɣurr kra akk-n ad sbedden leḥkem amesbaṭli. Tabṛat n umussu-a tban, ladɣa deg Tmurt n Leqbayel : maci d ddula ara d-yesnulfun neɣ ara d-yebnun « idles » i wegdud, yernu ay-nni ur yelli d idles wanag d timucuha tunṣ̣ibin  ara qebleɣ mebla ma nniɣ-d acemma. S yisem-iw d aɣerman ilelli, ttalaseɣ ad d-iniɣ d acu ay lliɣ, d acu ay bɣiɣ ad qqleɣ u ad bnuɣ ay-a. Tamagit-inu , idles-inu ur llin ara, akk-n ay d-yenna Kateb Yacine, d akaram  n lekwaɣeḍ ay d-tga ddula, d win ay tettbeddil akk-n ay as-yehwa, ma d nekk ad qebleɣ ay-n s tsusmi. Idles d ay-n ay d-tesnulfuy yal ass tmetti  tilellit.
ɣef way-a, amussu  amaziɣ ur yelli d win ay yes bɣan Yimaziɣen ad ɣelqen ɣef yiman-nsen, d amussu uḥṛis yerzan kan kra n wegdud, neɣ d taɣelnaẓri  tamaynut am tid-n akk yekkan : wanag, assutter amaziɣ d win ay d-yuwyen taɣawsa tamaynut, d tin ay yugaren iɛeddan i tlisa n tmaziɣt-nni s timmad-is, d assirem i lebni n tmetti  ay deg tella tenḍa , ay deg medden mṣ̣alaḥen wagar-asen yernu maci d amnaɛ, aḥqar d wenkaṛ ara yesseddayen tiɣawsiwin n tmurt. Ad tili tlelli tadelsant  d tlelli i yiles amaziɣ, maca daɣen ad tili tlelli i wakk medden, acku wid yessawalen tamaziɣt fehmen dakk-n ur zmiren ara ad ttwaḍemnen yizerfan-nsen  s tidet u ad dumen deg yiwet tmetti  ala ma yella d aɣerman  ara yeṭṭfen leḥkem yernu amdan ur itteqqel ara ittedder u itteddu akk-n ay as-yehwa i ddula neɣ i kra n terbaɛt yerran leḥkem d ayla-s.
Yettwakkes-d seg « Imazighen ass-a », n Salem Chaker .
Tasuqilt sɣur Omar MOUFFOK
tamesluyt
Sɣur Amnay
http://www.imyura.net
Amezruy n Tefsut n Yimaziɣen yessuqqel-it-id OMAR MOUFFOK - Tiddukla Tadelsant Imedyazen, 
http://membres.lycos.fr/cicbgayet/ch20avril80.html
