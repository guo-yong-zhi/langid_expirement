Amudlif , d awal i d-neddem seg umawal n tesnilest yura Mass BERKAÏ Abdelaziz ''Lexique de la linguistique Français-Anglais-Tamazight'', agdazal-is s tutlayt tafransist d  ''Diagramme''. Deg tẓuri n wurigami ila anamek n unagraw n uglam n telkam n uḍfas n tmudemt. D aɣawas ideg ara yaf umurigam akk tilɣutin ara as-yemmlen amek ara as-d-yales i uḍfas n tmudemt akken tella yakan. D netta ara aɣ-iwelhen akken ad neḍfes iḍefsen-nneɣ yiwen yiwen, akken d-mmizwaren, alamma tekfa tmudemt. Nezmer ad nini llan ukuẓet  tɣariwin i yes-s nezmer ad nesseɣnew ameskan. Yalla umeskan asunɣan, ameskan n tewlafin, ameskan asinan akked wayen i umi nettini asaru awezlan. Ɣas temgared talɣa-nsen iswi-nsen yiwen, d awelleh n umurigam akken ad yezmer ad yales i yiḍefsen n tmudemt neɣ amek ara tt-id-yeglem mi ara tt-id-yesnulfu. Yal ameskan yesɛa isem-is akked wanda i yessefk ad t-nessemres.
Takti tamezwarut n umudlif teffeɣ-d deg udlis d-nudder usawen i umi ttinin : Aḍfas n wagim iɣernuqen "Senbazuru Orikata" yura Rokoan Gido i d-yeẓreg deg useggas 1797 deg tmurt n Jjapun. Nnan-d fell-as inmezrayen, d netta i d adlis amezwaru deg umḍal i d yemmeslayen s yiwet n tmuɣli yemmden ɣef tẓuri n wurigami. Deg isebtar-a, yedda-d deg-s wunuɣ n tmudem, iwenniten akked yiɣawasen imeẓyanen n wamek ara neḍfes tamudem.
S umata d unuɣen ur nesɛa ara assaɣ gar-asen. Ulac win i d-yefkan amek ara neḍfes iḍefsen n tmudemt seg umezwaru alamma d aneggaru. Maca akken yebɣu yili, d netta i d ababat n umeskan atrar i ssemrasen tura yimurigamen. 
Sakin, deg tallit tartar, rnan-d yedlisen nniḍen i d-yessumren inagrawen i ɛerḍen ad mmlen amek i d-yettili umussu n uḍfas. D inagrawen ẓẓayen acku ggten deg-sen izamulen akked wunuɣen, yal aḍefs ssunuɣen-as aɣawas. Llan wid d yessumren ahdum n tewlafin i uḍefs… Ulac anagraw n uḍfas i qeblen yimurigamen n umḍal d amudlif. Armi d Aseggas n 1954 i d-yessumer umurigam Akira Yoshizawa yiwen n unagraw afessas i yes-s nezmer ad neglem tamudemt. Yessufeɣ-it-d deg tirawt i umi isemma : Taẓuri n wurigami amaynut ‘’Atarashi Origami Geijutsu’’  deg useggas n 1954. Yessemres aderrir s tneqqiḍin akken ad yemmel amek ara d-yili, ɣef umedya, uḍefs adrar akked uḍefs iɣzer. Yerna-as kra izamulen amedya n uzamul ‘’taneccabt n ucuffu’’...
Anagraw-a, iger-as tamawt Mass Samuel Randlett akked Robert Harbin imarikaniyen, segmen-t ugar, rnan-as kra izamulen amedya n uzamul ‘’tineccabin n tuzzya’’… Akka i d-yeffeɣ umudlif neɣ ayen i umi ttinin anagraw Yoshizawa-Randlett. Anagraw-a, yettwaglem-d i tikkelt tamezwaru, s wudem unṣib deg udlis n Samuel Randlett i umi isemma : Taẓuri n Wurigami, Aḍfas n Ukaɣeḍ, seg Unsayan ɣer Utrar . Iẓreg-d deg tmura yedduklen n temrikt, deg useggas n 1961. 
Seg d-yeffeɣ unagraw-a, msefhamen akk fell-as, qeblen-t merra yimurigamen akked tmuriganin n umḍal. D win i d yeggran ar ass-a nessemras-it, nettini-as amudlif asunɣan. Sakin rnan sɣenwen-d amudlif nniḍen ideg ssemrasen tiwlifin, ttinin-as amudlif n tewlifin. Yerna iḍfer-it-id usaru awezlan i nettaf s umata deg Youtube . Ɣer taggara-a, yeffeɣ-d umudlif nniḍen i umi ttinin amudlif asinan. D amudlif ssemrasen i tetwilt n wurigami azegriran.
