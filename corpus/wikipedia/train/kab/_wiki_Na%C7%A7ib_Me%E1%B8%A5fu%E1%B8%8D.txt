Naǧib Meḥfuḍ  d amyaru amaṣri, ilul di Lqahira ass n 11/12/1911, yemmut daɣ din ass n 20/08/2006. Yella d anaggal maca yura daɣen imagraden yemxallafen, ladɣa deg tfelseft, ɣer tama n wugar n 40 wungalen d wammuden n tullisin. Deg useggas 1988 yewwi arraz Nobel n tsekla ɣef lǧal n tlata wunagalen-is icudden gar-asen iwumi qqaren tamakuẓt n Lqahira anda d-yewwi ɣef tudert di Lqahira, tamanaɣt n Maṣer. Ar tura d netta kan i yewwin arraz-a gar wid yettarun s teɛrabt, yerna ula deg Tefriqt d yiwen seg imezwura ur neggit.
Naǧib Meḥfuḍ deg tuget n yedlisen-is yettawi-d s umata ɣef tmetti tamaṣrit i yesleḍ s telqey akked d umezruy n tmurt-is, ladɣa deg tallit n Iferɛunen. Maca yettwassen daɣ ɣef tira-s icebḥen, tebna ɣas in’as ɣef ubrid n teẓrilewt , maca tegget deg-s tesnalfa  d teɣmi tarumansit.
Deg useggas n 1995 wten-t  sin irebraben islamẓriyen i iɛerḍen ad t-nɣen s lmus ɣef lǧal n yiwen wungal mucaɛen i yura di 1959 nni : Arraw n taddart-nneɣ ; imi tuɣ llan lecyax i d-yeftan belli ameskar  yestehza deg-s ɣef Rebbi, ihi sskfren-t rnan sḥellen idamen-is, maca yemneɛ, yejreḥ kan, ma d irebraben-nni ttuɛedmen s tmettant sɣur udabu n Maṣer.
