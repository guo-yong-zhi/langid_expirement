Lewnis At Mengellat, d amedyaz, d acennay i yellan yiwen seg inaẓuren imeẓẓwa ugar  n yiqbayliyen. Ilul ass n 17 yennayer 1950, deg taddart n Iɣil n wamas ufella n tmurt n Leqbayel ar tama n Micli. Yesɛa sdis warrac gar-asen yiwen d anaẓur n ccna : ǧeɛfer AT MANGELLAT.
D aneggaru ger setta wayetma-s -tlata n tullas d sin warrac- yesɛedda temẓi ines qeṣṣiḥet di taddart-is and yeɣra yiwen useggas ar asmi serɣen irumiyen aɣerbaz anda yella yeqqar. Tawacult-is llan di imzenza di Wehran anda sɛan tiḥuna.  Mi yekfa trad mgal Franṣa deg 1962, Lewnis At Mengellat iruḥ ar Lezzayer tamanaɣt akked watmaten-is Smaɛil d Aḥmed. Din yekcem ar uɣerbaz wis amezwaru  di Champs de Manœuvres. Din yeɣra tizrawt uwizi  azal n 3 iseggasen, s wanda id yeffeɣ s usileɣ  n wayen umi neqqar s tefranṣiṣt Ébéniste. Deg useggas aneggaru Lewnis At Mengellat yeǧǧa leqraya-s imi yemmut gma-s ameqqran di yiwet n laksida n tkerrust, d netta yella iɛgcit seg wasmi iruḥen imawlan-is ar Wehran.
Asmi yeqqar, yella iḥemel tasekla, d yiwen uselmad d amusegmi  id a t-tiḥemmlen. Dɣa yuɣal ixeddem weḥd-s isefra. I wakken ad yečč aɣrum-is, yella ixeddem di yiwet tneɣlaft di Lezzayer, uqbel ad yeḍfer abrid n ccna.
Yebda i tikkelt tamezwarut ccna deg 1967. Ur iɛṭel ara iǧat lukan mačči d imedukal i s dizzin i wakken ad as beddlen tikti. D Wehhab i yellan si twacult-is i t-yewwin ar yiwet n tedwilt, iɣennayen uzekka, n umaṭaf wis II n Rradyu n Lezzayer, i iselḥay unaẓur n ccna Crif Xeddam. Yecna-d taɣuct-is tamezwarut Ma trud ula d nekk kter i yexdem asmi yesɛa 16 n yiseggasen. 
Deg 1968, netta d kra n yimeddukal, xedmen yiwet n tarbaɛt umi semman Imaziɣen. Llan accenun di tmeɣriwin yakk di tmurt n leqbayel, ladɣa di tasaft. Deg 1970, tarbaɛt agi tuɣal texsi, Lewnis AT MANGELLAT yuɣal-d ar taddart-is Iɣil n wamas, yezweǧ, yexedem  d amaray di 'Kasma' n temnaṭ ines. Kra n wayyuren kan, iruḥ seddaw isenǧaq, ar lɛesker di Blida yesɛedda 6 wayyuren, ma di Qsenṭina, 18 wayyuren.
I tikkelt tamezwarut d Wehhab, i s-ittilin, i t-iɛawnen ad isekles 4 n tezlatin deg useggas 1969, gar-asent tizlit Ma truḍ ula d nek kter. Anecta ilad ar umazrag Yeḥya Lhadi, di Wehran, yellan d yiwet n tmusni n Wehhab. Asmi yella di lɛasker, anaẓur n ccna Kamal Ḥemmadi i yellan d ameddakel-is, ixedm-as tanalt  d kra imazragen. Ma d ittruḥu s turagt  di taggara umalas, Kamal Ḥemmadi i ttaǧǧas yiwen u 'Studio' n unaẓur ameqran Meḥbub Bati i wakken ad isekles. Uqbel ad yeṭṭef tamacint ar Qsinṭina i wakken ad yuɣal ar lɛesker, i ttaǧǧa-yas tasfift i Kamal Ḥemmadi i wakken ad iqeleb af imazragen.   
Dɣa yiwen deg imazragen i weṣat i wakken ad yaweḍ taɣuct n Awḥid Yusef: Ih a Muḥend a Madam Servi Latay. Lameɛna amedyaz Lewnis At mengellat, g-imiren ittwali ar lembɛiad. D ayen yellan, imi simi bdan kan iseggasen n 1970, yuɣal Lewnis AT MANGELLAT yettwasen mebla ma yeẓra, ladɣa s tuɣac 'A Lwiza', 'Ma selbeɣ' i g-sekles netta yella di lɛasker.
Seg iseggasen akin, yuɣal Lewnis at Mengellat d azamul meqqren i yal aqbayli, ladɣa wid iḥemmlen ccna n tayri, n ddunit, d tsartit. Seg iseggasen n 1980, yebda aḥric wayeḍ deg umecwar-is n ccna, imi yeffeɣ si tuɣac n tayri ar t-id n tanegmit n tamagit , annecta iban-d ugar si tamrawt  ar zdat.  
Iɛedda i tikkelt tamezwarut di tazeqqa 'Olympia' di 'Paris' deg useggas n 1978. Isyin anda iɛedda, ama di tazeqqa n 'Zénith' di 'Paris' deg 1985, ama di Lezzayer tamanaɣt, Tizi Wezzu, Bgayet, atg, yeččur d imeshaniyen. Anaẓur Lewnis AT MANGELLAT yecna aṭas iseggasen s yiwen n alal kan: tagiṭart neɣ amundul. Armi 30 iseggasen mbaɛd, yebda isekcam alalen nniḍen, ladɣa tajewaqt akked klavyi.
Ar unemzel  n waṭas n tsuta n wid iḥemmlen Lewnis at Mengellat, yella d win iqedcen ameslay akken ur llan aṭas am netta. I sexdam awal, ittak-as anamek d wazal, iqqar-d ayen yellan, d wayen ur nelli, d ayen ara yelin. Segmi Lewnis at Mengellat qarren-as medden d amussnaw, daɣen d amesnagay yiwen  ar iqbayliyen. Lewnis at Mengellat isekles ugar n 200 n tezlatin.
