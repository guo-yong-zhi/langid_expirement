Taddart n Lqalus tura trab. Qqaren ass-mi itt-mazal tebded, yella deg-s yiwen uḥeddad yesɛa cci, yerna ɣur-s tameṭṭut teẓiḍ di ṣṣifa.Yiwen n wass qqimen kra n lɣaci la heddṛen di tejmaɛt, inṭeq-d yiwen yenna-as :
-Lemmer ad iyi-tcehdem, ad kkseɣ i uḥeddad tameṭṭut-is.
Nnan-as: 
– I kečč s lɛaqel-ik?
Yenna-asen: 
- Reggmet-iyi kan ar ad iyi-tcehdem. 
Lɣaci reggmen-as.
Iruḥ ar tejmaɛt n ccraɛ,yenna-asen:
-Sliɣ i uḥeddad yebra i tmeṭṭut-is s tlata-fi-tlata. Ihi yekkes-as-tt ccraɛ. Aql-i nekk bɣiɣ ad tt-aɣeɣ.
Nnan-as : 
– D lmuḥal !
Yenna-asen belli ẓran medden.
Nnan-as : 
-Awi-d ihi inagan .
Iruḥ yewwi-d inagan-nni i as-ireggmen di tejmaɛt. Cehden-as. Tajmaɛt teḥkem belli tennebra tmeṭṭut n uḥeddad lqalus. Truḥ. Imir yuɣ-itt urgaz-nni. ɣer taggara uɣalen armi kksen i uḥeddad ula d tiferkiwin-is.
Tella di taddart n Lqalus yiwet n temɣart tegra-d weḥd-s, ur tesɛi ḥedd. Tewweḍ-d tefsut; bdan medden la teffɣen ɣer tferkiwin-nnsen. Ala tamɣart-nni acku ulac win ara  teğğ deg uxxam-is . Ass-nni truḥ s aḥeddad tru-as. Yenna-as :
-Ma tebɣiḍ ad am-ggeɣ ttawil?
Tenna-as :
- D acu yebɣa uderɣal, a mmi? Yak d tafat…
Yenna-as :
- Ad am-xedmeɣ tasekkart ara yetteskkiren axxam-im si beṛṛa.
Di lweqt-nni tiwwura ttsekkirent kan si sdaxel. At taddart, akken walan tamɣart, mi tsekker tawwurt-is ad truḥ ar lexla mebla akukru. Imir bdan ad d-ttazzalen ɣer uḥeddad iwakken ad asen-ixdem tisekkarin si beṛṛa ula d nutni.
yexdem-itent, maca mkul yiwet yuqem-as snat n tsura, yiwet yeğğa-tt ɣur-s, tayeḍ yefka-tt i bab-is.
Yiwen n wass amesbaṭli-nni d tmeṭṭut-is txuṣṣ-iten tmes,yenna-as i tmeṭṭut:
-Ruḥ awi-aɣ-d cwiṭ n tmes sɣur uḥeddad .
Tenna-as :- Annaɣ! Anwa udem iyes ara t-qableɣ?
Yenna-as :- Nniɣ-am ddem aceqquf truḥeḍ.
Truḥ. Mi tewweḍ  tbedd, tegguma ad tqerreb. Aḥeddad iwala-d tili-s,yenna-as :
-Qerreb-d.
Tenna-as : d nekk!
Yenna-as :- Nniɣ am qerreb-d.
Tenna-as :-Nniɣ-ak d nekk.Ur iyi-d-teɛqileḍ ara?
Yenna-as :- Ẓriɣ d kemm, qerreb-d.
Tekcem, tenna-as:
-Acu la txeddmeḍ a bunnkuz ?
Yerra-as s tmeɣrut agi:.
Xeddmeɣ i medden akk lxir
nekk d aḥeddad si Lqalus
Ul-iw Yettagem ineqqel
ha-t-an di lhemm ur ixuṣṣ
Ad kwen-ttreɣ a lawliya
At Mraw akk d wat Ɛrus
Aqli la neğğṛeɣ azduz
Ay at Ṛebbi get-as afus
Tuɣal tmeṭṭut s axxam. Yenna-as urgaz-is:
-Acu i m-id-yenna?
Teḥka-as, tules-as-d ifyar i as-d-yenna uḥeddad. Dɣa yenna-as:
-Tettakeḍ awal i butirgin! yeččur kan d awal...
Di tama n Lqalus tella yiwet n taddart temsaɛdaw yid-s; wwḍen armi qrib i tt-xlan. Iruḥ yiwen n wass uḥeddad ɣer yimḍebbren n taddart-nni, Yenna-asen:
-Ayen iḍran yidi teẓram-t.Tura ma tebɣam ad awen-zenzeɣ taddart, ad tt-texlum.
Nnan-as :
-Amek?
Yenna-as : 
-Ilaq taɛessast-nwen mkul iḍ ad n-tqaraɛ s-axxam-iw; Mi d-twalam ɣer ṭṭaq ajajiḥ n tmes azzelt-d.
Yiwen n yiḍ aḍu la issafag iqremyad. Medden akk ṭṭsen. Aḥeddad yekker, yebda-d i taddart si ṭṭerf. Axxam iɣef iɛedda isekker-as tawwurt si beṛṛa.Yuli ɣer taɛrict n uxxam-is, yeddem tadla n yiɣlel, yessaɣ- itt, yessɛedda-tt-id si tṭaq. Aɛdawen walan-d ajajiḥ mebɛid, uzzlen-d s sslaḥ. Zzin i taddart si mkul idis, mekknen-as times. Tendeh, tleḥḥu armi d-yewweḍ s ixxamen imezwura n taddart.Laɛyaḍ yekker.Win yemmɣen ɣef timegḥelt, ad iruḥ ad d-yeldi tawwurt, ad tt-yaf  tsekkeṛ si beṛṛa.
Aḥeddad n lqalus yerra-d ttar n wayen texdem deg-s taddart-is.
Akka i tenger taddart-a n Lqalus.
