Mahatma Gandhi neɣ Mohandas Karamchand Gandhi, d imwelleh aruḥan di Lhend, yella daɣ d argaz aserti meqqren di lawan mi d-yekker umussu  n teslullit deg tmurt-is ; ilul ass wis 2 deg tuber 1869 di Gujarat , yettwanɣa ass n 20 yennayer 1948 di New Delhi. 
Gandhi yeqdec d abugaṭu deg Tefriqt n Wenẓul, yerna din ay yessnen lbaṭel aberkan n tmeḥyaft gar yemdanen yemgerraden deg tneṣlit. Asmi ay d-yeqqel ɣer Lhend deg 1914, yebda yekkat i lmend n uzarug n tmurt-nnes ay yellan ddaw udabu abriṭani. 
Ghandi yettwassen s ubrid i d-yewwi deg uqazem n weqmaḍ akked temsbaṭlit ala s weɛṣay aɣarim n wegdud ; aselḥu n tiẓri-a-ines deg umennuɣ yebna ɣef trekrriṭ , dɣa annect-a yettwaḥsab gar wayen yessawḍen tamurt n Lhend ad tḥelli timunent-is. Mzḥsub yella itteg ifadden i medden akken ad nnaɣen mgal tuṭṭfa tabriṭanit war ma sqedcen iɣil, d acu kan, leqdic-nnes deg tsertit yessaweḍ-it ad yettwaḥbes acḥal d tikkelt. Gandhi iwet daɣen akken ad iḥudd irunnilen , wid yettwaḥeqren deg wesɣan  ahendusi. Asmi ay qrib ad tawey Lhend azarug-nnes, bdan-d yimenɣiyen imeqranen gar Yinselmen ed Yihendusiyen n Lhend, d wid aydeg mmuten aṭas n medden. 
D aya ay yejjan Gandhi ad yeg taḥemla akken ad yeḥbes yimenɣi-a, yerna iga asunded  n llaẓ i lmend n waya, dɣa d aya ay yessawḍen ixṣimen-nni ad ḥebsen imenɣi. D acu kan, Gandhi yenɣa-t yiwen n umeḍḍarfu ahendusi aɣlenaẓri deg wass n 30 Yennayer 1948,acku iwala-t d netta d ssebba n beṭṭu n tmurt ɣef snat  d tuɣalin-is ɣer deffir deg tnezmar. 
S tesnagt-is Ghandhi yeqqel d azamul n talwit ama deg Lhend, ama deg tmura n beṛṛa.
