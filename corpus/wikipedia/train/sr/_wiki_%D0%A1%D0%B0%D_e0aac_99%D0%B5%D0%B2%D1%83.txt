Саборна црква Свете Тројице у Краљеву је главни и највећи православни храм у Краљеву. Саборна црква у Краљеву је средишња црква Жичке епархије Српске православне цркве.
У горњем делу Карановца , вароши званој „Стара Чаршија“, у коме су живели Срби, била је у турско доба мала дрвена православна црква од дебелих дасака и греда. Ту је боравио кнез Милош. На месту где је кнез Милош ноћио, сањао је да има црква и да се у њој молио богу да му помогне да би победио Турке и ослободио народ српски турског ропства. Када се пробудио, сетио се сна и рекао „ако бог да, те успем да победим Турке, на овоме месту подићи ћу цркву у знак захвалности Богу“. Заиста, он је и испунио обећање и 1824. године започео изградњу цркве, коју је посветио Светој Тројици. Када је кнез Милош почео да зида цркву, наредио је да са стара црква-брвнара премести у порту нове цркве и да се у њој служи док се не сазида нова црква, што је и учињено.
Кнез Милош, када је зидао цркву, није је сазидао у садашњој величини. Он је подигао олтар и средњи део цркве. Задњи део цркве, припрата и торањ подигнути су 1839. године. При подизању цркве кнез Милош је приложио два звона, а треће је приложио кнез Александар Карађорђевић. Сва три звона за време Првог светског рата од 1914-1918. године скинули су Немци и однели, као и цинк плех са крова.
Црква у Карановцу — Краљеву била је епископијска од 1859. године. До те године седиште епископа и конзисторије било је у Чачку. Но, када је епископ Јанићије Нешковић — Јања био премештен из Шапца у Чачак, он се мало боравио у Чачку већ је више седео у Карановцу, јер је оправљао манастир Жичу, што доцније утицало да епископ ту трајно борави.
Маја 1984. почела је рестаурација иконостаса ове цркве. Обнова је трајала више месеци, а радови су са успехом изведени. Црква добија велику икону Свете Тројице, као и још неколико других икона. 24. маја 1991. завршена је електрификација звона, што је умногоме олакшало његову употребу.
У току лета 1998. године урађена је велика поправка Цркве Свете Тројице од темеља до крова.
