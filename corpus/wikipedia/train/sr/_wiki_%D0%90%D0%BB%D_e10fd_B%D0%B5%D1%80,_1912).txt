Александар Живковић  био је југословенски и хрватски фудбалер.
Рођен је 25. децембра 1912. године у Кострчу, Орашје. 1  Каријеру је започео у ХШК Конкордија, за коју је играо од 1928. до 1931. године и са којом освојио Првенство Југославије 1930. године. У периоду од 1931. до 1932. године играо је за швајцарски Грасхопер и са њим освојио куп 1932. године. Након тога играо је за 1. ХШК Грађански у периоду од 1932. до 1935. године, Рејсинг клуб Француска од 1935. до 1938. године и за Сошо, од 1938. до 1939. године. 2  Каријеру је окончао у загребачком Грађанском, 1941. године. 3  Био је један од најбољих стрелаца Првенства Југославије, у периоду од 1929. до 1935. године постигао је 34. гола. 4  Био је најбољи стрелац Балканског купа за репрезентације 1932. године са пет постигнутих голова. 5 
За фудбалску репрезентацију Југославије одиграо је петнаест утакмица и постигао исто толико голова. 2  У државном тиму дебитовао је 2. августа 1931. године против селекције Чехословачке у Београду и већ тада се уписао у листу стрелаца. Последњу утакмицу за Југославију одиграо је 6. септембра 1935. године, такође против селекције Чехословачке у Београду. 2 
За репрезентацију Хрватске одиграо је једну утакмицу, 8. децембра 1940. године против репрезентације Мађарске. 6  Наступао је пет пута за репрезентацију Загреба.
Описан је као један од најбољих загребачких и југословенских фудбалера пре Другог светског рата, висок, витак, продоран и техничар елегантних покрета, велики љубимац навијача. 2 
За време Другог светског рата био је у дипломатији НДХ у Берлину и Букурешту, а након 1945. године живео је у Јужној Африци, све до 1993. године када се вратио у Хрватску. 7  Преминуо је 25. фебруара 2000. године у Загребу, а сахрањен је на гробљу Мирогој. 8 
