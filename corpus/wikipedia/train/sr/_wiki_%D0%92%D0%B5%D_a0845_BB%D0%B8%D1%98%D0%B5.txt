Велика награда Аустралије је трка у оквиру шампионата Формуле 1. 1 
Трка се сваке године традиционално вози као прва трка у сезони .
Велике награде Аустралије се возе од још од 1920-их година.
У оквиру ФИА шампионата формуле 1 трке се возе од 1985. године.
У тој сезони као последња трка у сезони вожена је трка на стази у Аделаиди.
Од 1996. године трка се вози на уличној стази у Алберт парку у Мелбурну.
У сезони 2007. ова ВН је протекла у знаку Кимија Раиконена који је са својим Фераријем освојио пол позицију, извезао најбржи круг и на крају се попео на врх подијума.
У сезони 2008. ВН Аустралије је отворила сезону трка Формуле 1 16. марта 2008. године. Тријумфовао је Луис Хамилтон, а друга два места на подијуму су заузели Немци Розберг и Хајдфелд.
У 2009-тој години отварање сезоне је обележио двоструки тријумф дебитантског тима у Формули 1, Брон ГП-а. Џенсон Батон и Рубенс Барикело су заузели прво и друго место у трци.
Велика награда Аустралије је у сезони 2010 била друга трка шампионата, а пол позицију је освојио Себастијан Фетел у Ред Булу. Трка је вожена у променљивим временским условима пошто је на почетку падала киша, док је друга половина трке вожена по сувој стази. Фетел је сигурно водио трку али је онда имао проблем са задњим кочницама због чега је морао да одустане. Победу је остварио Џенсон Батон који се захваљујући одличној стратегији пробио у поретку, други је завршио Роберт Кубица у Реноу, док је трећи био Фелипе Маса у Ферарију.
У сезони 2011 је поново најбржи на квалификацијама био Себастијан Фетел, али је Немац овога пута имао трку без проблема, па је лако победио испред Луиса Хамилтона у Макларену и Виталија Петрова у Лотус Реноу.
Трка у 2012 је поново прошла у знаку Џенсона Батона. Његов тимски колега Луис Хамилтон је био на пол позицији, али је Батон на старту преузео прво место које није испуштао до краја. Други је трку завршио светски шампион из 2011. Себастијан Фетел, док је трећи био Хамилтон.
Велика награда Аустралије је и 2013. била прва трка у шампионату, а победник је био Кими Рејкенен у Лотусу. Финац је једини био на стратегији од два заустављања у боксу док су остали возачи морали по три пута да мењају гуме. На другој позицији је завршио Фернандо Алонсо у Ферарију, док је трећи био светски шампион Себастијан Фетел у Ред Булу.
У сезони 2014. је победио Нико Розберг а у сезони 2015. Луис Хамилтон, и један и други наступајући за Мерцедес гран при.
У сезони 2016. је победио Нико Розберг, наступајући за Мерцедес гран при.
Највише победа на ВН Аустралије у оквиру шампионата Формуле 1 има Михаел Шумахер и то четири победе: 2000, 2001, 2002. и 2004. године.
По националностима највише победа имају британски возачи и то десет: Џенсон Батон три, Дејмон Хил, Дејвид Култард, и Луис Хамилтон по две и Најџел Менсел једну.
