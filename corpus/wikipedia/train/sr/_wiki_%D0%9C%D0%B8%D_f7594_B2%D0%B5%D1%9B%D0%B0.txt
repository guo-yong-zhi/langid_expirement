Мирис пољског цвећа је југословенски играни филм из 1977. режисера Срђана Карановића. Аутори сценарија су Карановић и Рајко Грлић.
Филм је реализован у облику колажа састављеног од документарних и играних делова у којима се прати познати глумац од тренутка када, без видљивог разлога, напушта породицу и посао у позоришту и одлази на шлеп свог пријатеља лађара. 1 
Југословенска кинотека у сарадњи са ВИП мобајл и Центар филмом је рестаурисала овај филмски класик. Премијера је одржана у свечаној сали Југословенске кинотеке 27. децембра 2018.
Филм прати успешног и познатог глумца који напушта позориште како би живео код свог пријатеља на реморкеру. Људи из његовог доскорашњег окружења сазнају више о његовом потезу и сами долазе на обалу реке како би и сами живели слободне животе. Питање је ко је ту шта нашао.
Музику за филм је компоновао Зоран Симјановић, звук је снимио Марко Родић, а тонска обрада је урађена у ЦФС Кошутњак. Поред оригиналне музике Зорана Симјановића, у филму се чује и Штраусов валцер На лепом плавом Дунаву. Албум са музиком из филма објављен је 19. октобра 1978. 2 
Филм је 1978. добио награду Међународне федерације филмских критичара  на Канском фестивалу. 3  4  5  6 
На Филмском фестивалу у Пули 1978. филм је освојио Златну арену за режију , Златну арену за музику  и Златну арену за фотографију . 7  8  Исте године филм је добио и награду Мала Пула у Београду, те плакету Дома омладине за филм и филмску музику. 9 
Југословенска кинотека је, у складу са својим овлашћењима на основу Закона о културним добрима, 28. децембра 2016. године прогласила сто српских играних филмова  за културно добро од великог значаја. На тој листи се налази и филм "Мирис пољског цвећа". 10 
