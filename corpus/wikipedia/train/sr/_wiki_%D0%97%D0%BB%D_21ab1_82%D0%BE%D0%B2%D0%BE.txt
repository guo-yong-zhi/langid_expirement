Злетово  је насеље у Северној Македонији, у источном делу државе. Злетово је у саставу општине Пробиштип.
Злетово је познато као рударски градић, где се руда вади још од времена антике. У граду има доста примера сачуване балканске архитектуре.
Близу Злетова се налази Манастир Лесново, задужбина деспота Оливера и изванредан пример српске средњовековне архитектуре на тлу данашње Македоније.
Злетово је смештено у источном делу Северне Македоније. Од најближег града, Пробиштипа, насеље је удаљено 10 km источно.
Насеље Злетово се налази у историјској области Злетово, на јужним падинама Осоговских планина. Надморска висина насеља је приближно 470 метара. Само насеље је смештено у уској долини Злетовске реке, па је насеље издужено дуж долине.
Злетово је рударско насеље у склопу Кратовско-злетовског басена . 1  У средњем веку је било познато рударско и трговачко насеље где су радили Саси, које је под Турцима изгубило значај. Пред Други светски рат оживео је рударство у околини Злетова. Експлоатацију су покренули 1937. године Енглези; рударска фирма "Злетово Мајнс Лимитед"  у Добреву и Пробиштипу. 2  Изградили су Енглези за потребе рудника жичану жељезницу и добар пу за транспорт руде камионима. Постојао је проблем код рудника сребра и олова у месту Добреву, јер је ту "царовала" болест маларија. Градић је 1937. године посетио енглески лекар Сер Малком Ватсон, у намери да помогне искорењивању те болести. 3  
Ту су се вековима правили воденичарски каменови и продавали широм Балкана.
Месна клима је умерено континентална. Земљиште у злетовској околини је више црвенкасто, и ту успевају дуван и мак. 4 
Злетово се јавља као насеље у 11. веку. Прешло је из руку Византије под власт српску у пролеће 1282. године заузимањем од стране српског краља Милутина 5 . Ту су били српски рудокопи у којима су радили рудари Саси. За време српског цара Душана постало је 1347. године седиште Злетовске епископије. 6  Било је под влашћу српских великаша Дејановића. По старој српској повељи коју су без мајке издали браћа Драгаш и Константин, 1379. године, види се шта су све подарили руском манастиру Св. Пантелејмона на Светој Гори. Они су придодали нова добра, поред оних ранијих од цара Душана и цара Уроша. Српски властелини браћа Дејановићи су тада завештали између осталих поседа и Злетово, са тамошњим храмовима Св. Димитрија и Св. Николе, и свим црквеним људима уз њих. 7 
У међуратном периоду постојала је Злетовско-струмичка епископија, са епископом.
У Злетову је деценијама био парох, мештанин прота Ђорђе Поповић . 8  Потицао је из старе угледне злетовске српске свештеничке породице и истакао се као велики српски национални радник. Завршио је Призренску Српску православну богословију и учитељску школу и 11 године био учитељ. Рукоположен је за свештеника 1910. године и постао злетовски парох. 
Злетово је у турско време припадало Кратовској кази.
У месту је између 1868-1874. године  9  радила српска народна школа. 10  Касније 1888. године ради ту и бугарска основна школа. 11  Школу српску је 1898/1899. године похађало 13 ђака, а учитељ је имао завршену београдску Учитељску школу. Прослављена је ту 1900. године школска слава Св. Сава. Домаћин славе био је мештанин Трајче Цветковић, а службу вршио поп Атанас Гуцевић. Учитељ К. Маниташевић је изговорио светосавску беседу.
За време Другог балканског рата јуна 1913. године водиле су се огорчене борбе између Срба и Бугара око Злетова. 12 
Када је јуна 1926. године након провале облака набујала Злетовска река потопила место, настрадао је и дом знаменитог мештанина, четничког војводе Мине Станковића. 13  Место је добило 1927. године пошту, телеграф и телефон за јавну употребу. 14  Регистрована је октобра 1930. године "Злетовачка земљорадничко-кредитна задруга". 15 
Злетово је према последњем попису из 2002. године имало 2.477 становника.
Претежно становништво у насељу су етнички Македонци .
Већинска вероисповест месног становништва је православље.
Поглед на Злетово са околних брда
Улаз у Злетово
Градска Црква Пресвете Богородице
Злетовска река
