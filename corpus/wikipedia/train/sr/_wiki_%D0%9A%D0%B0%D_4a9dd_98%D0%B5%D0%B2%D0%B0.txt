Катерина Георгијева Малејева  је бивша бугарска тенисерка, која је професионално наступала од 1984. до 1997. године. 1  У појединачној конкуренцији, у којој је заузимала шесту позицију, освојила је једанаест турнира и достигла четвртфинала на сва четири гренд слем турнира. Такође је достигла финале Отвореног првенства Сједињених Држава у паровима, у којима јој је највиша позиција било 24. место. Њене две сестре — старија Мануела и млађа Магдалена — такође су се успешно бавиле тенисом. Малејева је као јуниорка освојила Отворено првенство Америке 1984, а у каријери је остварила победе над тенисеркама као што су Мартина Навратилова, Аранча Санчез Викарио, Габријела Сабатини, Мери Џо Фернандез, Кончита Мартинез, Џенифер Капријати, Хелена Сукова и Јана Новотна. 2 
Катерина Малејева рођена је 7. маја 1969. у Софији, као друга од три кћерке Јулије Берберијан и Георгија Малејева. Јулија Берберијан, потомак угледне јерменске породице која је након масакрирања Јермена у доба Османског царства 1896. избегла у Бугарску, била је најбоља бугарска тенисерка током шездесетих година 20. века, а касније је водила и Фед куп репрезентацију Бугарске. 3  Након завршетка своје каријере, Берберијан је почела да ради као тениски тренер, и представила тенис својим трима кћеркама — Мануели, Катерини и Магдалени — а све три су касније постале успешне професионалне тенисерке, и нашле се међу шест најбољих тенисерки на свету; Мануела као број три, а Магдалена број четири. 3 
За свог тренера Георгија Столменова удала се 9. јула 1994. у Софији. 4  Заједно са мајком и две сестре у Софији је 2005. отворила тениски клуб Малееви. 5  Женска тениска асоцијација је 2003. у Цириху уручила Малејевој специјалну награду за учешће у разним тениским програмима ВТА. 2 
Катерина Малејева се са млађом сестром Магдаленом састајала четири пута — на Отвореном првенству Сједињених Држава 1990. и 1993, Отвореном првенству Аустралије 1991. и Канада опену 1991 — и у сва четири сусрета тријумфовала. 6  Против старије сестре Мануеле играла је чак девет пута; осам пута је побеђивала Мануела, а Катерина једном. 7 
