Бешанковички или Бешенковички рејон  административна је јединица другог нивоа у централном делу Витепске области у Републици Белорусији.
Административни центар рејона је варошица Бешанковичи.
Бешанковички рејон обухвата територију површине 1.249,65 км² и на 20. месту је по површини међу рејонима Витепске области. 1  Граничи се са Витепским рејоном на истоку, Шумилинским на северу, Ушачким и Лепељским рејонима на западу те са Чашничким и Сененским рејоном на југу. Рејон се налази на око 50 км западно од Витепска, односно на око 210 км северно од главног града Минска.
Рејон се налази у ниском подручју Полацке низије и његова територија испресецана је бројним водотоцима и језерима. На територији рејона постоји преко 50 мањих водених акумулација, док је најважнији водоток река Западна Двина која је уједно и северна граница рејона, са својим притокама од којих је најважнија река Ула.
Рејон је успостављен 1924, 2  а саставни део Витепске области је од 20. фебруара 1938. године.
Према резултатима пописа из 2009. на том подручју стално је било насељено 18.516 становника или у просеку 15,0 ст/км². 3 
Напомена: * према процени националног завода за статистику.
Основу популације чине Белоруси са 94,18%, а следе Руси са 4,42% док остали чине 1,4% популације.
Административно, рејон је подељен на подручје варошице Бешанковичи која је уједно и административни центар, и на 7 сеоских општина. На територији рејона постоји укупно 243 насељена места.
