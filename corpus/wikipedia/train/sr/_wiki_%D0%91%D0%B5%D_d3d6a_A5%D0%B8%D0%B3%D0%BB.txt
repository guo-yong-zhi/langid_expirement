Бернард Хигл  био је југословенски и хрватски фудбалер, репрезентативац и фудбалски тренер.
Почео је да игра фудбал у родном Српском Милетићу. Кад је отишао на студије у Загреб приступио је фудбалском клубу Грађански. За Грађански је с великим успехом играо девет година, од 1931. до 1940. године. У почетку је играо халфа и центархалфа, а на месту десног бека достигао је врхунац каријере. 1  У дресу Грађанског је два пута освојио титулу првака Југославије: 1937. и 1940. године.
Одиграо је 24 утакмице за репрезентацију Југославије. 2  Дебитовао је 18. марта 1934. у сусрету са Бугарском у Софији, а од дреса  са државним грбом опростио се 26. фебруара 1939. против Немачке у Берлину . На овој утакмици постигао је аутогол. Играо је и на 15 утакмица за градску селекцију Загреба .
Кад је 1940. године престао са активним играњем фудбала, преузео је дужност селектора новоформиране омладинске репрезентације Бановине Хрватске, селектор градске репрезентације Загреба, а за време такозване НДХ био је тренер тима немачких оружаних снага и члан стручног штаба ХНС-а. Хигл је био селектор ХДХ на једној утакмици, када се у Загребу играло против Словачке , 3  дана 9. априла 1944. То је била и последња утакмица такозване репрезентације НДХ.
Након Другог светског рата, Хигл који је био припадник немачке националне мањине и због сарадње са властима НДХ, затворен је и осуђен на 6 година затвора. Провео је пет година у Старој Градишки. Уз помоћ спортских познаника успео је да изађе на слободу.
Тренирао је клубове Личанин, Ферарију и загребачки Динамо Загреб, са којим је освојио 1951. Куп Југославије. Године 1953. године постао је тренер Вележа из Мостара, кога у сезони 1953/54. уводи у Прву савезну лигу. Потом одлази у Осијек и преузима тамошњи Пролетер. Био је тренер Б репрезентације Југославије . 4 
У сезони 1955/56. избија тзв. афера „Крзнена лисица“ . Био је оптужен за умешаност у тој афери па је провео два месеца у истражном затвору. Тадашњи председник Пролетера и народни посланик Иван Шпика успео је да му среди пасош уз услов да мора отићи из Југославије, што је он учинио у септембру 1956. године.
У Немачкој је одмах уврштен у стручни штаб репрезентације као помоћник селектора Сепу Хербергеру. Годину дана после тога одлази у Штутгарт и преузима екипу Штутгарт Кикерса. 5  Потом је био тренер у Хајлброну, где се разболео, па је морао да престане са тренерским позивом.
Преминуо је 2. априла 1982. у 74. години, сахрањен је на градском гробљу у Хајлброну. 6 
