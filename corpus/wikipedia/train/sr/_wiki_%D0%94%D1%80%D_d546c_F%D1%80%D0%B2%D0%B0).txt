Држава:Појам државе, државне функције  јесте први део двотомне правнотеоријске студије из области теорије државе, чији је аутор Слободан Јовановић, објављене 1936. године од стране Издавачког и књижарског предузећа Геца Кон а.д. из Кнез Михаилове улице бр. 12 у Београду.
Слободан Јовановић  је био српски и југословенски правник и историчар, доктор правних наука, професор и декан Правног факултета Универзитета у Београду, ректор Универзитета у Београду, председник Српске краљевске академије, председник Министарског савета Краљевине Југославије, оснивач и председник Српског културног клуба. Сматра се најзначајнијим домаћим правним теоретичарем и писцем. Његова дела су, иако фундаментална у области опште правне теорије и теорије државе, дуго била скрајнута у времену комунистичке Југославије, будући да је Јовановић током Другог светског рата био председник југословенске краљевске владе у емиграцији и да је у одсуству осуђен на Београдском процесу 1946. године.
Као професор и декан Правног факултета Универзитета у Београду, др Слободан Јовановић је 1906. године написао уџбеник општег државног права намењен студентима овог факултета. Већ 1914. године је потпуно преуредио уџбеник, а 1922. године је издао и допуњено издање које је обухватало нове правне институте. Међутим, 1936. године је издао сасвим ново, формално четврто издање, премда из основа другачије, али које се наслања на претходна три. 1 
Први и други том Јовановићеве Државе је штампан као јединствена књига 1990. године у оквиру првог издања његових сабраних дела у 12 томова, које су заједнички издали Београдски издавачко-графички завод , Југославија Публик и Српска књижевна задруга. Приређивач издања је био историчар др Радован Самарџић, редовни члан Српске академије наука и уметности, директор Балканолошког института и председник Српске књижевне задруге.
Издавачко предузеће Просвета је 2005. године објавило библиофилско издање сабраних дела Слободана Јовановића у 17 томова. У овом издању, Држава се појављује у две књиге.
Књигу О држави:Основи једне правне теорије је 2011. године објавио и Правни факултет Универзитета у Београду. 2 
Јовановић у првом делу књиге даје опште теоријске оквире о држави, разматра правну, социјалну и политичку теорију државе, анализира њене основне елементе , затим схватања оправдања државе , задатке државе, образлаже државу као правно лице и правни карактер државне области. Даље, даје преглед становништва као елемента државе, нуди разлику између поданства и грађанства, народа и народности, говори о елементима државне власти попут суверености , организацији државе и сложеним државама . У другом делу прве књиге, пише о државним функцијама, појму закона, закону у формалном смислу, изворима права . На крају, нуди упоредну анализу разлика три гране власти .
