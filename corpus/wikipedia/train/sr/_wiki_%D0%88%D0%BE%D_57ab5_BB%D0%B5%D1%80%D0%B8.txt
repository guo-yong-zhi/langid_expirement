 Јосиф Капилери  путујући фотограф-дагеротипист, први чије је деловање забележено у Србији, у XIX веку. Огласом у Србским новинама , оглашава своје деловање  и јавља „почитаеуму публикуму да... обитава у кавани Дунавовића, до Варош капије... и  има машину за дагеротипирање – малање – лица која врло добро и са најбољим изгледом излазе. Малање ово бива за 20 до 40 секунада“.
Будући да ниједно Капилеријево дагеротипско дело није сачувано, о њему се сведочи само на основу сачуваних новинских огласа. То су извори на које се позивају и писци свих до сада објављених а релевантних прегледа историје српске фотографије 19. века.
Необично је да је име Капилерија из заборава извукао комедиограф Бранислав Нушић, 1935, уз тврдњу да је К. „први у Београду имао фотографску радњу“. Иако тај податак није сасвим тачан  Нушић се тако сврстао међу најраније историчаре српске фотографије.
