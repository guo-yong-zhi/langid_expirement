Врховни суд Сједињених Америчких Држава је највиши судски орган у САД. Састоји се од Председника Врховног суда и осам придружених судија. Судије именује Председник Сједињених Америчких Држава а потврђује их Сенат. Судије имају доживотни мандат, 1  а примају плату чија је висина тренутно 223.500 долара годишње за Председника Врховног суда и 213.900 долара годишње за придружене судије. 2  3  Последњи именовани судија је Елена Кејган, која се придружила Суду 7. августа 2010. 4 
Врховни суд је настао 1789, а у складу са чланом III Устава САД, у којем стоји да ће „судска власт на простору Сједињених Америчких Држава бити поверена једном Врховном суду“, заједно са нижим судовима које Конгрес може успоставити. 1  Конгрес је организовао Суд исте године, усвајањем Закона о правосуђу из 1789. Овим законом прецизирана је изворна и апелациона надлежност Суда и створено тринаест судских округа, док је број судија фиксиран на шест . 5  6 
Након усвајања Закона о правосуђу, Конгрес је повремено мењао величину Врховног суда. Број чланова је 1801. смањен на пет, а онда 1807. повећан на седам, затим на девет 1837, и на десет 1863. Затим је 1866. број чланова смањен на седам. Године 1869, Конгрес је одредио да Суд сачињава девет судија и тај број је остао до данас. 7  Иако мандат судија Врховног суда траје доживотно, неки напуштају Суд пре смрти: укупно 54 судије су поднеле оставку или су отишли у пензију. Просечна старост новоименованог судије је око 53 године. Историјски гледано, просечна дужина мандата у Суду је мања од 15 година, али је од 1970. просечна дужина мандата порасла на око 26 година. 8 
