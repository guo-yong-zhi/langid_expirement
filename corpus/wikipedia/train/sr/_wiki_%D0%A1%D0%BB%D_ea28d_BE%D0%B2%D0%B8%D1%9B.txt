Славица Пејовић  српска је књижевница. Пише поезију, бави се библиографијом и  културном историјом. Живи у Костолцу.
Рођена је у Мокрину, код Кикинде, 17. новембра 1948. године. Завршила је Факултет политичких наука у Београду, Одсек дипломатије. Бавила се друштвено-политичком радом и организацијом културних програма као директор Дома културе у Пожаревцу, била руководилац Библиотеке у Костолцу. Један је од иницијатора и организатора костолачких културних манифестација – „Костолачка жишка“, песничих сусрета у славу браће Ћирила и Методија, и Међународних песничких сусрета „Орфеј на Дунаву“. Песме су јој превођене на македонски, албански, енглески, румунски и италијански језик и објављиване у часописима и зборницима у Италији, Албанији, Хрватској, Црној Гори и Македонији. Председник је Клуба љубитеља књиге „Мајдан“ у Костолцу и главни и одговорни уредник часописа за књижевност, културу и науку „Мајдан“. Стални је сарадник Интернационалног уметничког удружења „VerbumlandiArt“ у Галатону . Члан је Удружења књижевника Србије и потпредседник Браничевско-стишке књижевне заједнице УК Србије. 
Живи и ствара у Костолцу.
