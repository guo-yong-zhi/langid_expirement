Брање гљива, гљиволов, тихи лов и слични изрази описују активност прикупљања гљива у природи, односно бављење гљивама или занимање за њих ради скупљања јестивих врста за храну или због задовољавања сопствене знатижеље. 1  Као рекреативна активност гљиварење је популарно широм света.
Уобичајени изрази међу сакупљачима гљива, којима се описују овакве активности, су одлазак "у гљиве" или "у тихи лов". Неизвесност која прати овакав "лов" свему даје чар. Неки људи воле гљиве, неки не, неки их се плаше, али је најмање оних сасвим равнодушних. Када се нађу у природи оне својом лепотом изазивају дивљење, а на трпези делују снажно на чула мириса и укуса. За обичног шетача, који их не познаје, за почетак је довољно да упозна њихову лепоту. Нипошто их не треба шутирати и уништавати, без обзира да ли су отровне или не. Укључивање у рад гљиварског удружења, посета неке од изложби, или излазак на терен са искусним познаваоцима омогућава боље упознавање света гљива, у који се улази опрезно, полако и систематично. 2 
Гљиве расту током целе године. Расту у шумама и на ливадама, воле влагу и сунце и не подносе јак ветар. У народу постоји веровање да печурке расту одмах после кише. Киша је заиста један од важних фактора који претходе појави плодних тела се не смеју заборавити ни остали метеоролошки услови, неопходни да би мицелија избацила свој плод – печурку. Влажне зиме и ране пролећне кише подстичу мицелије да стварају своје пупове – примордије из којих се касније, у време плодоношења, развија печурка.
Ако у време плодоношења нису остварени услови за стварање плода, пупови ће сачекати повољније метеоролошке услове или ће до следеће сезоне мировати. У народу постоји веровање да се неке печурке јављају циклично, сваких 10, 20, 50 или чак 100 година. Веома ретко ће се печурке наћи на падинама које су изложене ветру. Многе од њих неповољне временске прилике савлађују тако што уместо плодних тела стварају склероције, које су способне да издрже до следеће сезоне.
За развој већег броја печурака неопходна је влага у виду кише или отопљеног снега, уз температуру изнад 10 °C. При овим условима прве печурке које се јављају у пролеће су смрчци  и њима сродне врсте. За гљиве које се јављају касније током пролећа, лета или јесени неопходна је већа количина сунчеве енергије која осим ваздуха загрева и тло. Након обилнијих падавина, најбрже се јављају гљиве из родова Psathyrella spp, Marasmius spp, Mycena spp. и сл.
Претерано високе температуре, које брзо исушују земљу, као и минималне количине падавина током летњих месеци могу погодовати само понеким врстама из рода вргања  или рудњаче . Неке од њих се током ветровитих или вема врућих дана осуше на станишту, а затим већ са првим падавинама поново рехиидрирају.
Неким печуркама плодно тело „сазрева“ за неколико сати, а затим долази до његове аутолизе, односно саморазлагања што га претвара у црну мастиљаву течност, која је препуна зрелих спора. Упркос сунчевој топлоти или другим неповољним условима, споре су на овај начин сигурне да ће доспети у подлогу у којој ће проклијати и тако продужити врсту.
Свако годишње доба има своје врсте. Тако се, на пример, ђурђевача  углавном не може наћи у јесен, већ током пролећа, а нарочито у периоду око Ђурђевдана, од средине априла до средине маја. Сиви мишић  углавном се налази у јесен, све до првих мразева а бусенаста рудњача  најчешће током врелих аугустовских дана. Гљиве из рода зека  се појављују након обилнијих падавина, али када већ све врсте којима треба много влаге заврше своје плодоношење. Оне показују да шума почиње да се суши. Током зиме расту буковаче  и зимске пањевчице , под условом да се температура креће од -3 до +10 °C. Неке чисто јесење врсте, на пример модрикаче  или стоглавка , јављају се у пролеће. То се нарочито дешава ако током јесени није било довољно влаге за њихово плодоношење, а пролеће буде веома кишно. 2 
Да би се са сигурношћу гљиве сврстале и детерминисале, што је нарочито важно код брања гљива у природи, неопходно је пратити више значајнијих морфолошких одлика, односно дати одговоре на следећа питања:
