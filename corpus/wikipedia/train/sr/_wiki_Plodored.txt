Plodored predstavlja sistem biljne proizvodnje kojim se uvodi redosled u gajenju biljaka na određenoj površini kako u vremenu tako i u prostoru. Na ovaj način se teži da se zameni biološka ravnoteža koja vlada u prirodnim biocenozama. Plodored predstavlja plan iskorišćavanja vegetacione sredine u prvom redu klime i zemljišta putem gajenja biljaka po unapred utvrđenom rasporedu u vremenu i prostoru.Glavni elementi plodoreda su:
Plodosmena se definiše kao načelo prema kome se jedan usev smenjuje nekim drugim, tj. načelo da se gajenje jednog useva prekida za jednu,dve, ili više godina, setvom i gajenjem nekog drugog, ili drugih useva na istom polju. Treba usvojiti takvu plodosmenu koja će omogućiti blagovremeno izvođenje obrade zemljišta, đubrenje i setvu u optimalno vreme narednog useva u plodoredu.
Poljosmena se definise kao načelo prema kome se jedan usev iz godine u godinu uvek gaji na nekom drugom polju. Poljosmena je, u suštini, prostorno smenjivanje useva na plodorednim poljima. Smenjivanje useva po pojedinim poljima u toku jedne godine nosi naziv rotacija. Kada jedan gajeni usev obiđe sva plodoredna polja na koja je proizvodna površina gazdinstva podeljena, završava se jedna rotacija i počinje druga. Prema tome, rotacija predstavlja vremenski period posle koga jedan usev ponovo dolazi na istu površinu.
Odmor zemljišta služi obnavljanju zemljišne plodnosti. U početku je zemljište prepuštano spontanoj korovskoj vegetaciji da u kraćem ili dužem vremenskom periodu  povrati izgubljenu plodnost. Kasnije je praktikovan crni ugar , tokom kojeg se u trajanju od godinu dana zemljište obrađivalo i đubrilo i time vraćala izgubljena plodnost. Danas se ugari nakon žetve pšenice, a neposredno pred jesenje duboko oranje unosi se stajnjak sa istim ciljem.
Dvopoljni plodored: Najčešće praktikovan plodored u Srbiji jeste balkansko dvopolje u kome se naizmenično na istoj površini smenjuju kukuruz i pšenica. To je plodored sa najmanjim brojem polja koji je u prednosti u odnosu na monokulturu, ali ima i neke nedostatke: setva hibrida kukuruza duže vegetacije onemogućava blagovremeno izvođenje osnovne obrade, predsetvene pripreme i setve pšenice, posebno u slučaju nepovoljnih klimatskih uslova u septembru i oktobru mesecu.
Tropoljni plodored : Evropski tropoljni plodored imamo kada soja prethodi pšenici, a američki kada soja prethodi kukuruzu.
Tamo gde se u svrhu održavanja zemljišne plodnosti svake treće godine unosi stajnjak, uglavnom se praktikuje evropski tropoljni plodored. U nedostatku stajnjaka, na farmama koje se bave samo ratarskom proizvodnjom, glavnom usevu kukuruza obično prethodi soja . Soja kao predstavnik vrste fam. Fabaceae, obogaćuje zemljište azotom, zahvaljujući simbioznim azotofiksatorima, koje žive na korenovom sistemu ove biljke. Deo azota koji gajena biljka ne iskoristi ostaje za naredni usev i nadomestak je redovnom unošenju stajnjaka.
Spisak dobrih preduseva za rataske kulture može biti od velike pomoći za plodored u ratarstvu. Odabir prave ratarske kulture treba uvek prilagoditi situaciji na terenu.
Neke od ratarskih kultura imaju potrebu da se na istu parcelu sade tek nakon 4 ili 5 godina pa i o tome treba voditi računa pri izradi plana za plodored. Takođe je potrebno voditi računa i o tome kada se neke kulture skidaju  sa parcele da bi se ostavilo dosta vremena za kvalitetnu pripremu zemljišta za sledeću ratarsku kulturu.
Kod izradi redosleda treba pratiti i trenutnu situaciju na tržištu, pa tome treba prilagoditi ratarsku kulturu koju ćemo posejati u toku sledeće sezone. Ne treba se strogo držati plodoreda koji je napravljen, ali nikako ne treba ga ni odbacivati jer je to sastavni deo kada je u pitanju dobra ratarska praksa. 1 
U plodored je potrebno uvrstiti i đubrenje organskim đubrivima. Organska đubriva su neophodna zbog popravljanja strukture zemljišta,toplotnih i ostalih bioloških i hemijskih svojstava zemljišta. U povrtarstvu se mogu koristiti: zrelo stajsko đubrivo, komposti i treset.Đubrenje stajnjakom potrebno je uvrstiti u plodored ispred kultura koje dobro podnose neposredno đubrenje stajnjakom.
U intenzivnom povrtarskom plodoredu razlikujemo i predkulturu  i glavnu kulturu, koja ima najdužu vegetaciju  i naknadnu kulturu koja se uzgaja posle glavne kulture .Prema mogučnostima se preporučuje povremeno ubacivanje naknadnih useva za zeleno đubrenje, cime bi se proširio plodored a istovremeno i obogatilo zemljište organskom materijom.Kod čestog natapanja i orošavanja povrča narušava se mrvicasta struktura zemljišta i ubrzava mineralizacija humusa pa tako kulture koje troše puno vode, kao paradajz, paprika, krastavci i kupusnjace se u dobrom plodoredu izmenjuju s korenastim, lukovičastim biljem i mahunarkama, koje ne treba puno zalivati. 2 
