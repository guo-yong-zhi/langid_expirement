Белаур или Бела Урош  је био видински деспот из породице Шишман.
Белаур је био син Шишмана Видинског и ћерке Ане-Теодоре, односно унуке бугарског цара Јована Асена. Његов брат био је бугарски цар Михаило Шишман . Његово име представља сложеницу имена Бела и мађарске титуле "ур". Након погибије брата у бици код Велбужда 1330. године, Белаур је допринео доласку на власт Јована Стефана, сина Шишманове прве жене Ане Неде . Постао је први саветник новог бугарског цара. Одбио је да прихвати свргавање Јована Стефана 1331. године. Супротставио се доласку на власт свога сестрића, Јована Александра , сина Белаурове сестре Кераце Петрисе. Ана Неда је побегла у Ниш који се налазио у саставу државе Стефана Дечанског. Белаур је 1332. године овладао Видином независно од власти бугарског цара. Јован Александар је затражио помоћ од Монгола. Рат између Јована Александра и Белаура трајао је скоро пет година. Јован Александар је, након пораза Византинаца у бици код Русокастра, са 10.000 војника 1336. године нанео пораз Белауру на реци Вит, недалеко од села Дерманци . Белаур је погинуо у бици.
