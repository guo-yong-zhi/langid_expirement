Карашка жупанија  је била жупанија, односно управна јединица Краљевине Угарске . У средњем веку је обухватала јужне делове данашњег Баната. У 16. веку, ово подручје улази у оквир вазалне османске Кнежевине Трансилваније, која ту прво успоставља Лугошку и карансебешку бановину, а потом Северинску жупанију. У 17. веку, овај простор долази под директну османску власт и постаје део Темишварског пашалука. Успоставом хабзбуршке управе у 18. веку, овде се формира Тамишки Банат, а након укидања ове територије, обнавља се Карашка жупанија, али са другачијим границама у односу на средњовековну жупанију. Уместо само јужних делова Баната, обновљена жупанија је обухватала део јужних и део североисточних крајева ове регије. У 19. веку, Карашка жупанија је спојена са развојаченим деловима Банатске војне границе у нову Карашко-северинску жупанију.
