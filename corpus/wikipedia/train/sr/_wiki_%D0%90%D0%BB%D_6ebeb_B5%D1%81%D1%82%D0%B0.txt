Алесандро Неста  је италијански бивши фудбалер који је играо на позицији одбрамбеног играча. 
Неста се као деветогодишњи дечак прикључио млађим селекцијама Лација. За први тим дебитовао је са непуних 17 година, а капитен "небеско плавих" постао је 1997, када је имао 21 годину. Са Лацијом је освојио  Серију А у сезони 1999/00, а поред тога има освојена и три национална купа, два италијанска Суперкупа, уз по један Куп победника купова и европски Суперкуп. У августу 2002, после девет пуних сезона у првом тиму Лација, Неста је прешао у Милан. 2  Био је фудбалер Милана до 2012. године. Са клубом са Сан Сира је освојио две Лиге шампиона . Поред тога по два пута је освојио Серију А, Суперкуп Европе и Суперкуп Италије док је по једном био освајач и Купа Италије и Светског клупског првенства. При крају каријере је играо за канадски Монтреал импакт и индијски Ченај.
Са репрезентацијом Италије је освојио Светско првенство 2006. у Немачкој. У периоду од 1996. до 2006. је одиграо 78 утакмица за национални тим.
17. јуна 2019. године, Неста је постављен за тренера Фрозинонеа, који је испао у Серију Б, уместо Марка Баронија. 3  У првој сезони под Нестом, Фрозиноне се пласманом на 8. место квалификовао за плеј-оф. Победом против Читаделе од 3:2, Фрозиноне се квалификовао за полуфинале, 4  где су савладали Порденоне укупним резултатом 2:1. 5  У финалу, иако је укупан резултат био 1:1, у Серију А промовисана је Специја због бољег пласмана у лигашком делу сезоне . 6 
