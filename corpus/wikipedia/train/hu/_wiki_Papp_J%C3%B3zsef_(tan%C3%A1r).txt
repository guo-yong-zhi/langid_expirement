Pontosságellenőrzött
Papp József  evangélikus tanítóképzőintézeti tanár.
Papp János és Szabó Zsuzsánna földművelő szülők fia. 1871-ben a győri evangélikus algimnáziumban kezdte középiskolai tanulását; mellékesen Turcsányi Adolftól a kézi rajzolásban nyert oktatást. Győrből a soproni evangélikus tanitóképzőbe iratkozott be és mint jeles tanuló ingyenes ellátást nyert. 1878-ban bevégezte a tanítóképzőt; ekkor a csöngei  evangélikus egyházban tanítói állást vállalt, egyszersmind két birtokos család gyermekeinek házi tanítója volt. 1879-ben a budapesti pedagógiumba ment, ahol 1881-ben a nyelv- és történelmi tárgyakból vizsgát tett, és szeptemberben a nagyrőcei államilag segélyezett polgári iskolához nevezték ki tanárnak, két év múlva a dunántúli evangélikus egyházkerület hívta meg a soproni tanítóképzőbe rendes tanárnak, ahol 1883. szeptember 1-jén foglalta el állását.
Megindította és szerkesztette Kapi Gyulával az Evangelikus Népiskola c. havi folyóiratot 1889-től három évig; azután annak szerkesztését és kiadását maga vállalta el és szerkesztette Sopronban.
