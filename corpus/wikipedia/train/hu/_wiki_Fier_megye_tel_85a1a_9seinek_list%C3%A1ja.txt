Pontosságellenőrzött
Fier megye településeinek listája az albániai Fier megye 6 városának és 283 falujának magyar betűrend szerinti felsorolása a 2015 óta érvényben lévő települési szerepkör, valamint a községi és alközségi beosztás megjelölésével. 1 
Az adatok között az albán névszóragozás sajátosságainak megfelelően a határozatlan és a határozott névalak egyaránt szerepel . Ahol a határozatlan és a határozott alak megegyezik, az egyszerűség kedvéért a név önmagában áll . Miután Albániában nem rendezik törvényi szinten a települések pontos névalakját, és egységes szempontok szerint összeállított helységnévtár sem áll rendelkezésre, az albán településnevek egy részének írásmódja erősen ingadozó. Ezért az esetleges párhuzamos névváltozatok is feltűnnek a táblázatban. Az elsődleges névalakok forrása a 2015 júniusában érvénybe lépett 115/2014. számú közigazgatási törvény szövege, 2  valamint az albán Központi Választási Bizottság honlapján megtalálható 2003-as települési adatbázis. 3  Sok esetben már e két forrásban is eltér a településnevek írásmódja, így az elfogadottabbnak számító névalak megnyugtató megállapításához mérvadó albán hírportálok, a Koha Jonë 4  és a Shekulli 5  adatbázisát is felhasználtuk.
