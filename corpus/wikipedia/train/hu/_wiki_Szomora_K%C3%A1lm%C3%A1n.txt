Pontosságellenőrzött
Szomora Kálmán  roma származású magyar fafaragó művész, szobrász.
A pécskődombi cigánytelepen született, a család nehéz anyagi helyzete miatt a gimnáziumot két év után abbahagyta, vasesztergályosnak tanult, ebből a szakmából tartotta fenn családját. 1975-től folyamatosan foglalkozott fafaragással. Többször is eljutott a tatabányai Országos Bányász Fafaragó Táborba és annak kiállításaira. Munkahelyén, az Országos Bányaipari Vállalat salgótarjáni gyáregységében három önálló tárlata is volt. 1988-ban elnyerte a Nógrád Megyei Szénbányászati Tröszt díját. 1989-ben meghívták a tokaji alkotótelepre, amelynek több éven át visszatérő vendége lett, s sokat fejlődött fafaragó munkássága. Már ötgyermekes családapa volt, amikor bekapcsolódott a Cigány Ház alkotótábori munkájába is, s részt vett a csoportos kiállításokon. Ihletet a bibliából, a magyar történelemből és a mindennapi életből merített. Alkotásai megtalálhatók a Romano Kher Képzőművészeti Közgyűjteményében és a Magyar Művelődési Intézet gyűjteményében is. A 2009-es Cigány Festészet című reprezentatív albumban megjelentették szakmai életrajzát és öt faszobrának fényképét.
