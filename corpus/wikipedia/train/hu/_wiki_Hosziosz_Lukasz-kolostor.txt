Pontosságellenőrzött
A Görögországban található Hosziosz Lukasz-kolostor a közép bizánci építészet egyik legfontosabb fennmaradt alkotása. A korszak másik két jelentős temploma a Daphni-kolostor Athén közelében és a Híosz szigetén fekvő Nea Moni-kolostor. 1990-ben a három épület egyszerre került fel az UNESCO világörökségi listájára.
E történelmi és művészettörténeti szempontból is jelentős épületegyüttes eredete a mai napig nem tisztázott. Nem Lukács evangélistának, hanem egy szintén Lukács nevű, a 10. században élt helyi szentnek ajánlották. A régészeti feltárások során kiderült, hogy a három nagy épület, az Istenanyának szentelt, azaz Theotokiosz-templom, a Katholikon és az ebédlő közül a két főépület valószínűleg a kezdeti a harmadik pedig a közvetlenül az utána következő korban épült. Egyes vélemények szerint a Theotokosz-templom a 10. századra datálható Szent Borbála-templommal azonosítható, amit a szent alapított, 1  míg a Katholikon a 11. század elején válthatta fel a sírja fölé emelt kereszt alakú épületet. A két nagy épülettől délre helyezkedik el a monumentális ebédlő, egy egyhajós, apszissal záródó épület.
A templombelső díszítése magas művészi színvonalat képvisel. A nemrég elvégzett restaurálási munkáknak köszönhetően a mozaikciklus régi fényében tündököl. Ezek a képek a közép-bizánci mozaikművészet egyik legkiemelkedőbb alkotásai. A mozaikok a képrombolás után elterjedt elrendezést követik. Az apszisban látható a trónon ülő Mária a Gyermekkel. A három sarokkupoladobon kapott helyet az Angyali üdvözlet, a Jézus Bemutatása a templomban és a Megkeresztelés. A kupolában és a kupoladobon a Pantokrátort és az angyalokat ábrázoló mozaikok elpusztultak, ezeket a 19. században freskókkal helyettesítették. A narthexben látható a Lábmosás, a Megfeszítés, a Feltámadás, Tamás hitetlenkedése, valamint Krisztus monumentális büsztje. Ez utóbbi ábrázolások szépsége szimmetriájukban és időnként eltúlzott arányaikban rejlik.
A mozaikképeken összesen 9 jelenetet és 150 szentet ábrázoltak. 2  A rajtuk dolgozó művészek olyan magas színvonalon dolgoztak, hogy feltételezhetően Konstantinápolyban tanultak. 3 
A bizánci császárok a képrombolás korszaka után a képtisztelet védelmezőiként léptek fel és a korábban sokat szenvedett szerzetesek bőkezű pártfogóivá váltak. A szerzetesség gyors fejlődésnek indult, és sorban épültek a templomok és kolostorok. A 10. és 11. századi templomépítészetnek szerkezet és díszítés szempontjából az egyik leggazdagabb alkotása a sztiriszi Hosziosz Lukasz-templom. Görögország egyik leghíresebb kolostoregyüttese Phökisz tartományban 35 kilométerre Delphitől, az ókori Sztirisz falu közelében található. A nagyszámú és megbízhatónak tűnő forrás ellenére a jó állapotban lévő kolostoregyüttes kronológiája jelenleg is bizonytalan.
E történelmi és művészettörténeti szempontból is jelentős épületegyüttes eredete a mai napig nem tisztázott. Szent Lukács 946-ban egy Szent Borbálának ajánlott templomot alapított, az építkezéshez a környék katonai kormányzója egy bizonyos Krinites Arotsas komoly anyagi segítséget nyújtott. A templom 846 és 955 között épült meg, és a szerzetesek még abban az évben melléképületekkel egy vendégházzal bővítették az épületegyüttest. Szent Lukács 953-ban halt meg, ezt követően egy kereszt alaprajzú oratóriumot emeltek sírja fölé. 4 
Halála után megírták élettörténetét, amiben aszketikus életmódját, jó cselekedeteit dicsőítik és sírjánál történt csodás gyógyulásokat említenek. 5  Ebben az élettörténetben említést tesznek arról a jóslatról is, amely miatt híressé vált, ugyanis 942-ben megjósolta, hogy egy Rómanosz vissza fogja foglalni Kréta szigetét, ami ekkor arab kalózok ellenőrzése alatt állt. A sziget II. Rómanosz uralkodása alatt, egy Niképhorosz Phókasz vezette hadjárat során, 961-ben került bizánci fennhatóság alá. 6  A szent élettörténetét nem sokkal ezután írhatták. 4 
Az egyik elmélet szerint a kolostort II. Rómanosz bizánci császár utasítására alapították a szent iránti tisztelete jeléül, és feleségével együtt ide kívánt temetkezni. 6  A kriptában álló két díszes szarkofág alátámaszthatja ezt a feltételezést, azonban a szarkofágokat már régebben kirabolták és 1821-ben fémből készült fedelüket is eltávolították, így ez az elmélet jelenleg nem igazolható. 6  A Katholikon mozaikciklusában azonban egyetlen uralkodói képmás sem látható, ami különösnek tűnhet egy császári alapítású épület esetében. 6 
Egyes vélemények szerint a Theotokosz-templom a Szent Borbála-templommal azonosítható, mások szerint közvetlenül Kréta 961-es visszafoglalása után épült. 7  A jelenlegi épület azonban nyugat-keleti irányban nem teljesen homogén, és feltehetően későbbi. 7  Az északkeleti kápolna freskói arra utalhatnak, hogy egy bizonyos Philothéosz apát lehetett az alapító, de a dátum 1011 vagy 1022 is vita tárgya. 8 
Evvia szigetén, ami közigazgatásilag a kolostorhoz tartozott hasonló szobordíszítéseket és kőfaragványokat azonosítottak, mint a Hosziosz Lukasz-kolostorban, rajtuk 1014-es dátum olvasható. 8  Egy 1048-ból származó forrás a kolostor egyik elhunyt apátját Theodore Leobachost említi, valószínűleg azért, mert központi szerepet játszhatott a szerzetesi közösség megalapításában. 8  Családtagjai gazdag földbirtokosok voltak és magas kormányzati tisztségeket is betöltöttek. 8  A dokumentumról csak egy valamikor 1080 és 1120 között készült újra fogalmazott változat maradt meg, eszerint a közösség ekkor 49 főből állt és 29 világi személyből. 8 
Az sem tisztázott, hogy a kolostor virágzását minek köszönhette, mivel egy esetleges császári támogatásról nem maradtak fenn dokumentumok. IX. Kónsztantinosz császárt fűzhette valamilyen kapcsolat az épületegyütteshez, ezenkívül a 11. század elején II. Baszileiosz császár is járt a környéken, amikor Athénba ment, hogy a Parthenóni Szent Szűznek köszönetet mondjon a bolgárok fölött aratott győzelméért, így tehetett felajánlást. 9 
Bűnbánó Szent Miklós ábrázolása, aki 998-ban halt meg Katholikon építésének dátumát II. Baszileiosz uralkodásának idejére tolja. Szent Mélétiosz képének hiánya, aki egy népszerű aszkéta volt és a 11. század második felében halt meg arra utal, hogy az épület díszítése addigra már elkészült. 6 
Az adatok alapján így az a legvalószínűbb, hogy jelenleg látható épület II. Baszileiosz idejéhez köthető. Az biztosra vehető, hogy a Katholikon később épült, mint a Theotokosz-templom, ugyanis nyugati falának végében látható "Józsua találkozása az angyallal" kép egy része elpusztult, amikor a másik templomot mellé építették. A kripta falfestményei bizonyosan a mozaikok után készültek, de nem sokkal később, mint a Katholikon északnyugati és délnyugati kápolnájának falfestményei.
Mindkét templom négyzetben elhelyezett kereszt alaprajzú. Az északi templom, a Theotokosz kupoláját négy faragott oszlopfővel ellátott oszlop tartja, a kupoladob külső részén oroszlánfej alakú vízköpőkkel. Külsején kufi írás bizonyítja, hogy ekkor az arab betűket díszítőelemként használták. 8  Ez a felirat hasonlít az athéni Szent Nikodémusz-templom díszítményére, amit 1049 körül emeltek. 6  A Theotokosz-templom egy háromapszisos épület, előtte egy hat mezőre osztott, két oszloppal alátámasztott narthexel. Ez a szerkezet a jellegzetes konstantinápolyi modell első görögországi megjelenése. 1  A cloisonné típusú falazatot arab stílusú motívumok díszítik, a nyolcszögletű kupoladobok berakásos díszítésében egyéb iszlám hatások is felfedezhetők. A szobordíszek is keleti hatásokra utalnak. Eredeti falfestményeiből csak a Jozsuát az angyallal ábrázoló kép egy része maradt meg. 10 
Hosziosz Lukasz Katholikonja hasonlóan a Daphni-kolostorhoz nyolcszögletű-görög kereszt alaprajzú templom. A nyolcszögű alap és a görög kereszt kombinálása a közép-bizánci építészet egyik legeredetibb, de nem széles körben elterjedt templomtervezése. 11 
A kupola ebben az esetben egy nyolcszögletű alapon nyugszik egy négyzet alakú területbe illesztve. 12  A négyszög oldalait oszlopok, márvány burkolattal borított félkörívek tagolták. Ezt a négyszögletes magot egy másik négyszögletes tér fogja körbe, amelynek oldalait dongaboltozattal fedték le, és szélessége pont fele a központi négyzet oldalának. 12  A keleti oldalon alakították ki az apszisrészt. A külső négyzet oldalait oszlopokkal tagolták így az épület alaprajzában felismerhető a görög kereszt formája. 12  A külső négyzet sarkait keresztboltozatokkal fedték le, ezek a részek alacsonyabbak mint a görög kereszt szárai és a templom központi kupolával borított része. A templom kupolaterét három oldalról empóriumos mellékhajók fogják körül. A narthexhez a főhajó mellett balról a keresztelőkápolna, jobbról a szent sírja csatlakozik. A nyugati oldalon kettős és hármas ablakok biztosítják a belső tér megvilágítását, a sarkoknál kettős ablakokat alakítottak ki. A belső teret egészen a galériák tetejéig egymástól sima, növényi vagy motívumokat ábrázoló keretekkel elválasztott színes márványlapokkal borították be. A főbejárat mellett lévő márvány burkolólapok egyikén a főhajó nyugati falán egy imádság olvasható egy Gergely nevű szerzetesért, és adományozóért, akinek feltehetően ezeket a márványlapokat köszönhették. 8 
A központi belső térhez oldalhelyiségek csatlakoznak és a fölöttük lévő galéria segít megtartani a tető súlyát. A nagyméretű apszist keleti irányban tájolták. Külső falborítása eltér a másik templométól, itt ugyanis nagyobb méretű de szabálytalanabb kőtömböket használtak az építkezéshez. 10  A falakat vízszintes téglaberakások tagolják. Figyelemre méltó a külső szobordíszítés, ami 5. és 6. századi minták alapján készült. 10 
A Katholikon a legkorábbi olyan közép-bizánci stílusú építmény, aminek mozaikdíszítése szinte teljes egészében fennmaradt. A kupola egy 1593-as földrengésben leomlott, és néhány jelenetet, köztük az Angyali üdvözletet freskókkal helyettesítették. Ezenkívül néhány szent ábrázolása pusztult el. A kriptában apátok szarkofágjait helyezték el és a falakat freskókkal borították. Szent Lukácsnak az északi kereszthajóban felállított síremléke a 19. században károsodott, amikor a függetlenségi háború idején a kolostor a görög ellenállás egyik központja volt. A templom márvány falborítása azonban teljesen megmaradt. A díszítés követi a képrombolás utáni liturgikus hagyományokat. A márványborítás magasan felnyúlik a falon, így a kupolák, félkupolák, a fülkék és a félkörívek voltak alkalmasak a mozaikok elhelyezésére. A jeleneteket arany háttér köti össze, de ezen kívül saját kerettel is rendelkeznek, így az ábrázolások nem folynak össze.
A képek stílusa szoros összefüggésben áll az adott épületrész funkciójával. A templom középső részének képeire visszafogottság, szigorúság, a részletek ábrázolásának mellőzése és a pontos, direkt vonalvezetés jellemző. Az előcsarnok mozaikjai közelebb állnak a nézőhöz, itt kiemelt figyelmet fordítottak a kivitelezésre, ennek következtében a közép-bizánci művészet egyik legszebb alkotásainak tekinthetők. A kripta festményei, amik a legközelebb álltak a nézőhöz részletesebben kidolgozottak és narratívabbak a többi képnél.
Az általános séma az volt, hogy a nyugati kapun belépő látogató tekintetét a kupola és a mennyezet után az apszisba vezeti, ahol egy Madonna a Gyermekkel ábrázolást helyeztek el. Ebben az esetben a szentély fölött egy kisméretű kupola áll és szokatlan módon a Pünkösdöt jelenítették meg rajta. 13 
A templom díszítésekor kiemelt figyelmet fordítottak a szentek ábrázolására, ennek oka, hogy egy helyi szentnek ajánlották. A korábban ott élt és szentté avatott elődök képmása egyfajta biztonságérzetet adhatott a szerzetesek számára. Figyelemre méltó egy szokatlan jelenet a déli bejáratnál, ahol a szerzetesek egy csoportját ábrázolták egy Krisztus-medalion alatt. 14 
A Hosziosz Lukasz-kolostor díszítése nem csak nyugati-keleti irányban vezeti a nézőt, hanem van egy másik tengelye is észak felé, ahol a síremlék áll a szent ábrázolásával. A Katholikon oldalkápolnáiban a díszítés legyen az freskó vagy mozaik alacsonyabban helyezkedik el, ezért emberközelibb hatása van. 14  Ezzel ellentétben a templom középső részén és a narthexben a Krisztus életét ábrázoló mozaikok a lehető leghagyományosabb módon készültek. Szent Lukács képe a kereszthajóban felállított síremlékéhez közel jelenik meg. Több másik szenttel együtt jelenítették meg, köztük található Philotelosz apátnak a képe is aki a templom kicsinyített mását tartja a kezében. A templomot eleve úgy alakították ki, hogy a látogatóknak legnagyobb távolságot kelljen megtenniük a két templom épületében mire elérik. 13 
A szent élettörténetéből kiderül, hogy a sírjához elzarándokló betegeket vagy a sír fölött égő lámpásból származó olajjal „kezelték”, vagy a kőszarkofág oldalán kicsapódott vízcseppekkel. Egy másik módszer az volt, hogy a betegek a templomban aludtak és azt remélték, hogy a szent álmukban megjelenik és meggyógyítja őket. 13  Feltételezhető, hogy a templom karzatát is azért alakították ki, hogy minél több helyet tudjanak biztosítani az épületben alvó zarándokok számára. 13  A karzat kialakításával azonban megváltozott a mozaikokkal borítható falfelületek mérete és alakja, és kihatott a jelenetek elrendezésére is, ami az egyes részek funkciójához igazodott.
A templom belsejét teljesen elborító mozaikciklus csaknem teljesen fennmaradt, csak a kupola Pantokrátor-mozaikja pusztult el, amit egy 19. századi festménnyel helyettesítettek. A mozaikokat egy archaizálóbb, keletiesebb irányzatot követő mesterek készítették. Az elpusztult Pantókrátor-ábrázolást négy arkangyal veszi körül, a kupola alatti térben Krisztus életéből vett jelenetek, a Szentlélek eljövetele, az apszisban a Madonna látható a Gyermekkel. A kereszthajókban és a narthexben Mária, arkangyalok, szentek jelennek meg, köztük a névadó Szent Lukács, valamint Szent Pál, továbbá Bűnbánó Szent Miklós szerzetes, aki 998-ban halt meg. 15  Ezért feltételezhető, hogy a templom mozaikjai 998 és 1050 között készültek. 15 
Az egyes mozaikművészek stílusa közötti különbséget határozottan elárulják a különböző Mária-ábrázolások. A kereszthajóban látható Mária jóságos arcú, meleg tekintetű anyát ábrázol, aki szeretettel néz le gyermekére. Ezzel az erőteljesen megrajzolt még plasztikus hatású Máriával szemben a trónoló Madonna a Gyermekkel ábrázolása, különösen Mária tekintete már nagyon merevnek hat. A stilizálásra utaló hajlam nyilvánvalóvá válik a Lábmosás-jelenetben, ahol a művész a félkör alakú térben elhelyezett apostolok alakját a térformához való alkalmazkodás kedvéért természetellenesen megnyújtotta. Az ellentétes szemléletű, stilizáló és a test tömegét jobban hangsúlyozó mesterek együttese a közép bizánci művészetben gyakran egymás mellett élő különböző irányzatok érdekes példáját mutatja. 15 
Valószínűleg ugyanez a mester készítette a narthex falán a Keresztrefeszítést bemutató képet és a bal oldali mozaikot is, a Leszállást az alvilágba. Az előbbi - a kora bizánci művészet főként szíriai eredetű ábrázolásaival szemben – nem a kereszten is diadalmas Megváltót, hanem a szenvedőt jeleníti meg a halál pillanatában. Ez a felfogás Jézus Krisztus emberi természetét is hangsúlyozza. 15  Arcvonásai realisztikusak, testének vonalai azonban stilizáltak és archaizáló jellegűek. A részletek megjelenítését a minimálisra korlátozták, a témát három alakra, Krisztusra, Máriára és Szent Jánosra redukálták. 16  Történetmesélésnek nyoma sincs. A halott Krisztus teste ernyedten lóg a kereszten, sebeit csak jelzésszerűen ábrázolták. A sötétkék köpenyes Mária és a világoszöld ruhás Szent János szinte lebegnek az arany háttér előtt.
A Leszállás az alvilágba monumetális egyszerűségű ábrázolása az ortodox ikonográfia egyik legjellegzetesebb témáját mutatja be. A kompozíció egyetlen antik motívuma Krisztus fellendülő köpenye, ami a leszállás mozzanatát a hellenisztikus művészet hagyományai szerint örökíti meg. A nézővel szembeforduló, a kettős keresztet, mint a halál feletti győzelmi jelvényt tartó figura frontális beállítása, a megnyúlt testű köpenyes Ádám és Éva megformálása már a bizánci elképzeléseket tükrözi. Mialatt Krisztus a kettős keresztet tartva kivezeti Ádámot és Évát a sírjukból a kép másik oldalán Dávid és Salamon emelkednek ki szarkofágjaikból és kíváncsian de tiszteletteljesen figyelik az előttük lejátszódó jelenetet. Ez a visszafogottság és szigorúság még szembetűnőbb a Lábmosás jeleneten, a Krisztus két oldalán elhelyezkedő apostolok csoportjain.
A mozaikdíszítést eredetileg a provinciális szerzetesi iskola műveinek tartották, azonban ma már egyértelműen konstantinápolyi művészeknek tulajdonítják. 17  A templom falfestményei a mozaikoknál nehezebben értelmezhetőek. Az oldalhelyiségekben látható szent- és angyalábrázolások valószínűleg a helyiségek eredeti rendeltetéséhez köthetők, és feltehetően egyidősek a mozaikokkal.
Az altemplomban a Szenvedéstörténet és a Feltámadás festményciklusa látható hét képben, ezt Mária halála, az apostolok, szentként tisztelt harcosok és szerzetesek képei egészítik ki. Ezek a freskók a mozaikok után készült, erre legfontosabb bizonyíték a kriptában látható Szent Tamás hitetlenkedése jelenet. Miután a képet letisztították láthatóvá váltak rajta az eredeti rajz nyomai, és ezek szerint a művész első elképzelése szerint a freskón Krisztus magasra emelte a karját, mint a Katholikon narthexében látható mozaikon, a befejezett festményen azonban megfogja Szent Tamás kezét és a sebéhez érinti. A kripta festményeit készítő művész tehát először lemásolta a már kész mozaikot, majd a végső változatban megváltoztatta Krisztus alakját. 18  Ezzel a változtatással a jelenet sokkal narratívabbá válik, a művész kihasználta a festés által biztosított szabadabb elbeszélési módot.
A Katholikonban és a kriptában is egy-egy Szent Tódort ábrázoló ikont helyeztek el, feltételezhetően Theodore Leobachos apát kívánságára, aki a kolostor egyik jótevője lehetett. Az apát azonban a jelenleg rendelkezésre álló adatok alapján nem hozható közvetlen kapcsolatba ezekkel a képekkel. Szolgálati ideje egyes vélemények szerint 970 és 1000, más kutatások alapján 1025 és 1055 közé eshetett. 18 
Levétel a keresztről
Sírbatétel
Szent Tamás hitetlenkedése
Mária halála
Apollón Epikuriosz temploma ·  Delphoi ·  Az Akropolisz ·  Szaloniki ókeresztény és bizánci műemlékei ·  Epidaurosz ·  Rodosz középkori városa ·  Olümpia régészeti feltárásai ·  Misztra ·  Délosz ·  A Daphni- a Hosziosz Lukasz- és a Nea Moni-kolostor ·  A Püthagoreion és a Heraion ·  Vergina ·  Mükéné és Tirünsz ·  Pátmosz szigetének történelmi óvárosa ·  Korfu óvárosa  ·  Philippi régészeti helyszín
Athosz-hegy ·  A Meteora-kolostorok
