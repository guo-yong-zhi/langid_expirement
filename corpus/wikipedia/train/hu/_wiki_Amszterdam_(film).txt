Pontosságellenőrzött
Az Amszterdam  2022-es amerikai történelmi filmdráma, amit David O. Russell rendezett és írt. A főbb szerepekben Christian Bale, Margot Robbie, John David Washington, Rami Malek, Chris Rock, Zoe Saldaña, Anya Taylor-Joy, Michael Shannon, Taylor Swift, Timothy Olyphant, Alessandro Nivola, Matthias Schoenaerts, Andrea Riseborough, Mike Myers és Robert De Niro látható.
A tervek szerint a film az Egyesült Államokban 2022. november 4-én, Magyarország pedig egy nappal előbb jelenik meg. 4 
Három barát – Burt, az orvos, Valerie, a nővér és Harold, az ügyvéd – az első világháború során találkoznak, majd a háború után Amszterdamban élnek bohém életet, idővel azonban elsodródnak egymástól. Évekkel kesőbb, az 1930-as években újra találkoznak New Yorkban, de nemsokára gyilkosságok történnek a környezetükben, amikkel kapcsolatban ők válnak fő gyanúsítottakká. Hozzálátnak, hogy tisztázzák magukat, miközben egy összeesküvés is körvonalazódik Franklin D. Roosevelt elnök ellen. 5 
2020 januárjában jelentették be, hogy David O. Russell ír és rendez egy cím nélküli filmet Christian Bale főszereplésével, és a forgatás várhatóan áprilisban kezdődik. 13  Februárban derült ki, hogy Margot Robbie és Michael B. Jordan is szerepelni fognak a filmben. 14  Eredetileg Jennifer Lawrence-t akarták Robbie, míg Jamie Foxxot Jordan szerepére. Angelina Jolie átadott egy szerepet, miközben Michael Shannon, Mike Myers és Robert De Niro tárgyalt a szereposztásról. 15  Októberben John David Washington is csatlakozott a szereplőgárdához Jordan helyére. A forgatás a COVID-19 világjárvány miatt halasztódott, így csak 2021 januárjában kezdődhetett el Los Angelesben. 16  Ekkor csatlakozott a filmhez Rami Malek, Zoe Saldaña, De Niro, Myers, Timothy Olyphant, Shannon, Chris Rock, Anya Taylor-Joy, Andrea Riseborough, Matthias Schoenaerts és Alessandro Nivola is. 17  A forgatás 2021 márciusában fejeződött be. 2022 áprilisában a CinemaConon jelentették be, hogy a film címe Amsterdam lesz. 18 
A filmbéli összeesküvést egy valódi állítólagos összeesküvés, az úgynevezett „Business Plot” inspirálta: Smedley Butler vezérőrnagy, veterán katona azzal állt elő 1934-ben a Kongresszus előtt, hogy több „Wall Street-i üzletember” szervezkedni kezdett Roosevelt elnök és kormánya ellen, miután annak politikája sértette az üzleti érdekeiket. Butler szerint 1933-tól környékezte meg őt több pénzember a tervükkel, amiben egy 500 000 fős magánhadsereggel buktatták volna meg Rooseveltet, akinek helyére Hugh S. Johnson tábornokot, Roosevelt közeli munkatársát szánták, mindezt pedig egy konzervatív üzleti lobbicsoport támogatta volna; ezután, 1934-ben kérték fel, hogy álljon a puccsuk élére. Butler azonban semmit nem tudott bizonyítani az állításaiból, az érintettek pedig mindent tagadtak. A sajtó sem vette túl komolyan az ügyet, „koktélpuccsnak” és hasonlóknak nevezték az újságokban. Az állítólagos puccs miatt bizonyíték hiányában senkit, még Butlert sem vették eljárás alá, miután egy többszörösen kitüntetett katona volt, akinek nem volt oka ilyesmit hazudni. Butler memoárjában is írt az esetről, melyben kritizálta az el nem járó hatóságokat. A puccskísérlet történészek szerint is valószínűleg csak eszmefuttatás volt bizonyos emberek között, s nem állt mögötte valós szándék. 19  Robert De Niro karakterét Butlerről mintázták, aki Butler vallomását olvasta fel a filmben.
