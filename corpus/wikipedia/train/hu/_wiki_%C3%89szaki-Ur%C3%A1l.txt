Pontosságellenőrzött
Az Északi-Urál  az oroszországi Urál hegylánc része. Közigazgatásilag Komiföldhöz, Hanti- és Manysiföldhöz, a Szverdlovszki területhez és a Permi határterülethez tartozik. A hegylánc északon a Sarkközeli-Urállal, délen a Középső-Urállal folytatódik.
Az Északi-Urál több mint 500 km hosszan nyúlik el észak-déli irányban; hegyei 800–1200 m-re, északon és délen ennél magasabbra emelkednek. Északon a Scsugor folyó keresztvölgyétől  és az itt emelkedő Tyelposziz-hegytől  délen az Oszljanka-hegyig , 1  illetve a Konzsakovszkij Kameny-hegyig  2  terjed. Központi része két hosszirányú hegyvonulatból áll.
A keleti hegyvonulat a vízválasztó; a nyugatit széles folyóvölgyek különálló részekre tagolják, ahol a hegycsúcsok magasabbra emelkednek, mint a keleti vízválasztón. Itt van az Északi-Urál legmagasabb hegye is, a Tyelposz-iz . A központi hegyvonulatokat gneisz, kristályos pala, kvarcit építi fel; a nyugati lejtők főként üledékes kőzetekből, a keletiek vegyesen üledékes és magmás kőzetekből állnak.
A fő hegyvonulatoktól nyugatra a hegylánc előterének  széles sávja húzódik. A hosszan elnyúló hátságok, alacsony hegyvonulatok – helyi nevük: parma – 500–600 m-ig emelkednek, tetejük többnyire lapos. . A keleti előhegyek sávja keskenyebb. 300–600 m magas, enyhe lejtésű hátakból  áll, föléjük sziklás hegycsúcsok magasodnak .
A tél hosszú, a nyár rövid és hűvös. A júliusi középhőmérséklet az előhegyi zónában 14–15 °C, a hegycsúcsokon csak 7–9 °C. Az északi területek nyugati oldalára a Sarkközeli-Uráléhoz hasonlóan sok csapadék érkezik . A hótakaró vastagsága a nyugati előtéri sávban 70–90 cm, a magas hegyek nyugati lejtőin akár a másfél, két métert is eléri. A keleti lejtőkön azonban mindig kevesebb a csapadék  és vékonyabb a hótakaró. Dél felé a csapadék mennyisége fokozatosan csökken, a hótakaró is vékonyabb.
A magasabb régiókban északon az örökfagy  összefüggő területeket borít, délen csupán szigetszerű foltokban van jelen. Gleccserek  nincsenek, de a jégkori gleccserek felszínformáló munkája kárfülkék, gelccservölgyek formájában a 61° északi szélességig mindenütt megtalálható.
Az Északi-Urál folyói közül a nyugati oldalon eredők a jelentősebbek. A kelet felé tartó Lozva és Északi-Szoszva mellékvizei kevésbé bővízűek. A nyugati lejtőkön ered a Pecsora, valamint nagyobb jobb oldali mellékfolyói közül az Ilics  és a Scsugor . Az Északi-Urálban ered a Kámába ömlő Visera és annak mellékfolyója, a Kolva is . A hegylánc előterében és a hegyközi medencékben sok az elmocsarasodott terület.
A hegyekben kétszáznál több kis tó bújik meg. Nagy többségük a keleti oldal erdővel borított részein, 200–500 m magasságban található. A nyugati oldal glaciális eredetű apró tavai mélyebbek és magasabban fekszenek. A magashegyi tavak egyike a Tyelposz-tó, az azonos nevű hegy északi lejtőjének kárfülkéjét tölti ki 1000 m tengerszint fölötti magasságban.
A nyugati hegyoldalakon a jegenye- és lucfenyőből álló erdők északon 500 m-ig, délen már 800 m magasságig felkapaszkodnak. A szárazabb éghajlatú keleti oldalon az erdei- és vörösfenyő összetételű tajga az uralkodó, sűrű moha aljnövényzettel. Az erdőhatáron túl ritkaerdők, cserjék, törpefák találhatók; keleten inkább vörösfenyő, nyugaton törpenyír. Följebb a hegyi tundra öv következik 1100–1200 m-ig, az ennél magasabbra nyúló csúcsokon hideg kősivatag uralkodik. A nyugati előhegyeket  sötét-tajga borítja.
Az Urálnak ezt a szakaszát a jelentősebb gazdasági tevékenység még javarészt – a déli iparvárosok  kivételével – elkerülte. Az előtereken folytatnak ugyan fakitermelést és faúsztatást, de maradtak még a gazdasági tevékenységtől érintetlen hatalmas erdők, hegyvidéki területek. Az Északi-Urálban és előtereiben három természetvédelmi terület található. 
