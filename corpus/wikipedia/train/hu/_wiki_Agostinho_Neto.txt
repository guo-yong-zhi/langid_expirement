Pontosságellenőrzött
António Agostinho da Silva Neto  angolai politikus, költő, orvos, az ország első elnöke.
Agostinho Neto az angolai Ícolo e Bengóban született 1922-ben, amikor az ország még portugál gyarmat volt. Neto orvosi tanulmányokat folytatott a Portugáliai Coimbrában és Lisszabonban, ahonnan 1959-ben tért haza. 10  A következő évben a gyarmati hatóságok politikai okokból – betegei jelenlétében – letartóztatták. Amikor a betegek tiltakoztak orvosuk őrizetbe vétele ellen, a rendőrök tüzet nyitottak, és több embert agyonlőttek; a sebesültek száma 200 volt. A következő két évet fogságban töltötte a Zöld-foki szigeteken és Portugáliában. 1962-ben Marokkóba menekült, ahol csatlakozott az angolai felszabadítási mozgalomhoz. Az év végén az Angolai Népi Felszabadítási Mozgalom  vezetőjének választották. 11 
Az MPLA Agostinho Neto vezetésével  felszabadító háborút indított a portugálok ellen. Amikor 1975-ben Portugáliában forradalom tört ki, Angola a többi portugál gyarmattal együtt elnyerte függetlenségét, és az újonnan létrejött Angolai Népköztársaság első elnöke Neto lett. 10  A függetlenség kikiáltása után az FNLA száműzetésbe szorult, az MPLA és az UNITA pedig szembefordultak egymással, és a két fegyveres mozgalom között harcok törtek ki. A marxista irányultságú MPLA Kuba katonai támogatásával kerekedett felül. Neto 1979-ben bekövetkezett haláláig vezette az országot. 11 
Agostinho Neto elismert költő. Portugál nyelven megjelent kötetei: Colectânea de poemas, 1961; Com os olhos secos, 1963; Sagrada esperança, 1974. 10  Magyar nyelven Vérzünk virágzunk címmel, Tóth Éva fordításában, az Európa Könyvkiadó gondozásában jelent meg verseskötete 1980-ban. 12 
Agostinho Neto angolai hivatalos megítélése pozitív. A legmagasabb állami kitüntetés az Agostinho Neto érdemrend. 13  Róla nevezték el a luandai egyetemet. 14  Nemzetközi repülőtér viseli a nevét a Kongói Köztársaságban 15  és az 1990-es évekig a Zöld-foki Köztársaságban. 16 
Ugyanakkor az Amnesty International nevű emberjogi szervezet szerint 1977-ben a Neto vezette Angolában megkínoztak és bírósági ítélet nélkül kivégeztek ellenzéki személyeket. 17 
