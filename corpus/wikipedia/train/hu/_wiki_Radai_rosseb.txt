Pontosságellenőrzött
A radai rosseb egy népi eredetű kifejezés, a rosseb  valószínűleg a népi gyógyászatban kialakult, főnévi jelentésű összetett szó. A radai jelző a feltételezések szerint a Zala vármegyei Nagyrada településre utal. Ellentétben a későbbi használatával, a radai rosseb nem a szifiliszre utal, hanem a községet 1711-ben sújtó pestisjárványra.
Egy másik elmélet szerint a kifejezés feltehetőleg a középkorban  Radán létesített egykori katonai kórház , illetve az ott gyógykezelt szifiliszes katonák emlékét őrzi. 1 
Az Új magyar tájszótár szerint a szó a Dél- és a Nyugat-Dunántúlon terjedt el.
A rosseb Szegő szerint a szifilisszel azonosítható betegséget jelöl. A szóösszetételben a rossz jelző A magyar nyelv történeti-etimológiai szótára szerint arra utal, hogy a betegség gyógyíthatatlan volt, míg a seb a kórral járó fekélyt jelentheti.
Vázsonyi Izidor gyűjtése szerint, amely a Magyar Nyelvőrben 1880-ban jelent meg, a Tapolca környékén használatos volt „A radai rosseb rággyon meg!” szitok.
