Pontosságellenőrzött
Gaspard Ulliel  kétszeres César-díjas francia színész és modell.
Legismertebb alakítása a fiatal Hannibal Lecter volt a Hannibál ébredése  című filmben.
Producer édesanya és stylist édesapa egyetlen gyermekeként a párizsi divatvilág árnyékában nőtt fel. Jellegzetes sebhelyét egy kutyatámadás okozta: egy dobermann karmolta meg, miután a hatéves fiú megpróbált lovagolni rajta.
12 évesen édesanyja egyik barátja, aki tehetséges gyerekeket keresett, felfigyelt rá és a közreműködésével kisebb szerepekhez jutott tévéfilmekben. A színészet mellett a szülők nem akarták, hogy tanulmányait elhanyagolja, így már nagyon fiatalon elvégezte a Cours Florent színiiskola kurzusát. A középiskolai tanulmányokat követően a Saint-Denis Egyetemen filmművészetet tanult.
1997-ben szerepet kapott a Nő fehérben című minisorozatban, majd az 1998-as Alias című rövidfilmben. 2001-ben következett a Farkasok szövetsége, melyben Monica Belluccival és Vincent Cassellel játszott együtt. A film után figyelt fel rá Michel Blanc rendező, aki felajánlotta Szerelmi bonyodalmak című rendezésében Loïc szerepét. Ezzel Ullielt César-díjra jelölték a legígéretesebb fiatal színész kategóriában. 
2003-ban André Téchiné rendező felkérte Yvan szerepére a Kallódók című művébe, melyben Emmanuelle Béart szeretőjét alakította. A filmet a Cannes-i fesztiválon Arany Pálma díjra jelölték és Ulliel újabb César-jelölést szerzett, az előzőhöz hasonló kategóriában. Még ugyanebben az évben következett a Peter Greenaway által rendezett Tulse Luper bőröndjei, 2. rész: Vauxtól a tengerig Isabella Rossellinivel és Franka Potentével. 2004-ben Audrey Tautou mellett láthattuk a Hosszú jegyesség című romantikus háborús filmben Manech szerepében. A film elnyerte a kritikusok és a közönség tetszését, alakításáért a színész átvehette a legígéretesebb fiatal színésznek járó César-díjat. 2006-ban a Párizs, szeretlek! című szkeccsfilm egyik jelenetében tűnt fel, melyet húsz rendező rövidfilmjeiből állítottak össze.  
2007-ben jött el a nemzetközi áttörés a karrierjében az ifjú Hannibal Lecter szerepén keresztül. A Hannibal ébredése című filmet Peter Webber rendezte. Gaspard többszöri felkérés után mondott igent a szerepre, mivel nem tartotta jó ötletnek, hogy Anthony Hopkins zseniális karakterformálása után belebújjon Lecter bőrébe. Végül a rendező Peter Webber elmondta neki elképzeléseit, amivel meggyőzte Ullielt, hogy igent mondjon. Ez volt az első szerepe, amit angol nyelven kellett eljátszania. A forgatás előtt egy hónapig tanárhoz járt gyakorolni a helyes kiejtést, hogy a lehető leghitelesebben tudja mondani a szöveget. Alakítását sokan  Anthony Hopkins Hannibáljához mérték, így vegyes fogadtatásban részesült. Bár azt a legelmélyültebb Lecter fanatikusok is belátták, hogy remek teljesítményt nyújtott, annak ellenére, hogy egy már kultusszá kinőtt karaktert kellett újraformálnia. 
Ugyanebben az évben bemutatták a Szegények hercege című filmet Laurent Boutonnat rendezésében. 2009-ben három másik filmben is szerepelt – Ultimatum,The Vintner's Luck  és A belső kör című akciófilm, utóbbiban Jean Reno volt a partnere. 2010-ben Bertrand Tavernie szerepet ajánlott neki a Montpensier hercegnő című kosztümös filmben, ahol Mélanie Thierry oldalán tűnt fel. A filmet Madame de La Fayette 17. századi novellájának egy átdolgozásából készítették. A film forgatása alatt Ulliel megtanult lovagolni és a lovaglás közbeni harcjelenetekbe is beleedződött. 
2011-ben A szerelem művészete című filmben kapott egy kisebb szerepet. 2012-ben Az öt legenda című animációs film francia szinkronjában kölcsönözte Jack Frost  hangját. 2014-ben a Bertrand Bonello rendezésében készült Saint Laurent című életrajzi filmben, mely Yves Saint-Laurent divatlegenda életéről szól, címszerepet kapott. Nem kis felháborodást váltott ki, hogy épp egy Chanel modell alakítja a divattervezőt. A film a divat vitathatatlan egyéniségének életének tizenhat évét mutatja be, azaz a kezdetektől az 1960-as évektől egészen az 1976-os hírhedt orosz kollekciójának bemutatásáig.
Gaspard Ulliel ugyanolyan ismert a modellvilágban, mint a filmes szakmában. Többek között szerepelt a GQ, a L’Express Style, a Dazed és a Vogue címlapján is. A 2008-as Longchamp kampányban Kate Moss mellett tűnt fel. 2010-ben a Chanel új, Bleu de Chanel nevű illatának az arca lett, melynek reklámfilmjét Martin Scorsese rendezte.
2022. január 19-én síbalesetben vesztette életét. 11 
