Az Egressy Béni Református Művészeti Szakgimnázium Budapesten található, a Bocskai István Református Oktatási Központ tagintézménye, amelynek fenntartója a Halásztelki Református Egyházközség.
Az első diákok 2001 szeptemberében kezdték el a tanulást. Az évek alatt a képzési kínálat bővült, és a zenei alapképzés mellett elindult a nyolcosztályos ének-zene gimnázium, a szakgimnáziumi képzés és az érettségi utáni szakképzés. Az intézménytípusok teljes spektrumában a színművészet, a táncművészet és a zeneművészet számos területén biztosítja az intézmény a képzést. A magyarországi konzervatóriumok közül egyedüliként fedi le az előadóművészetek széles skáláját. 2012-ben kérte az Egressy a református fenntartásba való kerülését, ezzel a Magyarországi Református Egyház legmagasabb fokú művészeti képzését biztosítja.
Az iskola számos oktatási és kulturális intézménnyel tart aktív kapcsolatot, legfontosabb partnerei a következő országokból vannak: Azerbajdzsán, Csehország, Egyiptom, Görögország, Lengyelország, Mongólia, Oroszország, Románia, Szlovákia, Ukrajna.
