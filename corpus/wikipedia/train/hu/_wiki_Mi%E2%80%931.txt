Pontosságellenőrzött
A Mi–1  a Szovjetunióban az 1940-es évek végén kifejlesztett, dugattyús motorral felszerelt, többcélú, könnyű helikopter. Az első szovjet sorozatgyártású helikopter volt. 1950-ben rendszeresítették, a nyilvánosság előtt az 1951-es tusinói légiparádén mutatkozott be. Licenc alapján Lengyelországban is gyártották, SM–1 típusjelzéssel.
Mihail Mil a második világháború után kezdte el egy egyrotoros helikopter tervezését. Az M–13 motorral tervezett EG–1 típusjelű helikopter terveit 1946. április 9-én fogadta el a MAL, de a tervet több ponton át kellett dolgozni. 1947. február 17-én kezdődött el egy kísérleti repülő szerkezet építése a rotorok és a vezérlés tanulmányozásához. 1947. március 26-án a Központi Aero- és Hidrodinamikai Intézetben  a T–105 jelű függőleges szélcsatorna alapján létrehozták a helikopterekkel foglalkozó 5. sz. laboratóriumot, Mihail Mil vezetésével.
A Szovjetunió Minisztertanácsának döntése alapján a sorozatgyártás kis intenzitással kezdődött el a moszkvai 3. sz. repülőgépgyárban, ahol kezdetben egy 15 darabos szériát építettek meg. A gépet 1951-ben bemutatták Sztálinnak is, ezután döntöttek a sorozatgyártás fokozásáról. A sorozatgyártás fokozásában szerepe volt a helikopterek tömeges alkalmazásának a koreai háborúban. 1952–1953 között a kazányi 384. sz. repülőgépgyárban  egy újabb kisebb, 30 db-os sorozatot gyártottak. A tényleges nagy sorozatú gyártás csak 1954-től kezdődött az orenburgi 47. sz. gyárban . Orenburgban 1954–1958 között 597 db-ot gyártottak. 1956-ban a rosztovi 168. sz. repülőgépgyárban  is elkezdődött a sorozatgyártás, ahol annak 1960-as befejezéséig 370 db Mi–1-est gyártottak.
Mi–1 ·  Mi–2 ·  Mi–3 ·  Mi–4 ·  V–5 ·  Mi–6 ·  V–7 ·  Mi–8 ·  Mi–9 ·  Mi–10 ·  Mi–12 ·  Mi–14 ·  V–16 ·  Mi–17 ·  Mi–18 ·  Mi–19 ·  Mi–20 ·  Mi–22 ·  Mi–24 ·  Mi–25 ·  Mi–26 ·  Mi–27 ·  Mi–28 ·  Mi–30 ·  Mi–32 ·  Mi–34 ·  Mi–35 ·  Mi–36 ·  Mi–38 ·  Mi–40 ·  Mi–42 ·  Mi–44 ·  Mi–46 ·  Mi–52 ·  Mi–54 ·  Mi–58 ·  Mi–60
