Pontosságellenőrzött
Andrásfai Béla  matematikus, egyetemi docens, az Andrásfai-gráf névadója.
Holenda Béla Ottó néven született, a család 1935-től viseli az Andrásfai nevet, apja szőlőfaluja alapján. Családja 1932–1955 között Győrváron lakott. 1994-ben megkapta a Győrvár díszpolgára címet, és köszönetképpen megtervezte a község címerét és zászlaját.
Gimnáziumi tanulmányait 1942-ben a budapesti Verbőczyben kezdte, 1946-tól a szombathelyi premontrei  gimnáziumban folytatta, és 1951-ben érettségizett. 1954-ben matematika-fizika szakos tanári diplomát szerzett a budapesti Pedagógiai Főiskolán, majd 1957-ben az Eötvös Loránd Tudományegyetemen is. 1953–1955 között tanársegéd volt Pedagógiai Főiskola matematika tanszékén, majd átment a Budapesti Műszaki Egyetem Villamosmérnöki Karára. Itt adjunktus 1963-tól, docens 1965-től 1996-os nyugdíjazásáig.
1963-ban megkapta a matematikai tudományok kandidátusa tudományos címet. A Diszkrét matematika anyagának kidolgozója és a tárgy oktatója. Az ELTE TTK Matematikai Intézetének meghívására fakultatív tárgyként Matematika a vádlottak padján címmel előadást tartott a 2011. év tavaszi félévében. Több szakkönyv, egyetemi jegyzet írója.
Közéleti tevékenysége is számottevő. A Bolyai János Matematikai Társulatban különféle tisztségeket vállalt, konferenciákat szervezett, általános és középiskolai tanároknak számos előadást tartott.
Tudományos tevékenysége a gráfelmélet tárgykörébe tartozik. Andrásfai-gráfoknak nevezik az általa leírt és vizsgált extrém gráfokat. Több tudományos cikk, szakkönyv, egyetemi jegyzet szerzője.
