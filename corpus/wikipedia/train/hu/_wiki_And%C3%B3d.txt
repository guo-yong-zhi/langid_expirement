Pontosságellenőrzött
Andód  falu Szlovákiában, a Nyitrai kerületben, az Érsekújvári járásban. A község Érsekújvártól délnyugatra fekszik. A község határát és magát a községet is az 1889-ben mesterségesen kiépített Cergát kanális szeli keresztül.
Érsekújvártól 4 km-re nyugatra, a Vág és a Nyitra között fekszik.
A falu már a honfoglalás előtt lakott volt, területén újkőkori települést, illetve bronzkori, latén és római kori településeket tártak fel. Az 1936-os és 1937-es útépítést megelőző földmunkák során egy lovassírt bolygattak meg, mely feltehetően az avar vagy későbbi korból származhatott. 2  A településtől északra található Szentgyörgy pusztán középkori települést találtak, kálváriáján pedig római katonák temetőjét tárták fel a 110-350 közötti időből. Itt állt egy régi templom is.
Szent István király idejében a település határa királyi birtok volt. 1264-ben Ondod néven említik először a Hont-Pázmány nembeli Szegi-Andai család birtokaként. Egy ideig helyi birtokos volt Amádé soproni ispán is. Faluként 1421-ből maradt fenn első írásos említése. 1431-ben Ifj. Stiborici Stibor  vajda végrendeletében a községet a surányi uradalomból kivéve, az apja által alapított vágújhelyi Ágoston-rendi prépostságnak adományozta. 3  Így a község Beckó várának uradalmához került. A 16. században a beckói uradalom a Bánffy, majd a Nyári család birtokába került.
A törökök 1570-es adóösszeírásából  kiderül, hogy a községnek 7 háza és 20 adókötelese volt. Alföldi jellegű település révén a házakat hagyományosan nádból építették, zsúpfedéllel. Égetett téglát és cserepet csak a 20. század elején kezdtek alkalmazni. Bár pontosan nem ismert, hogy mikor, de a község visszakerült a surányi uradalomhoz. A török uralom után a surányi uradalom új tulajdonosa Kaunitz Domonkos morva gróf lett. Kaunitznak a török kor után az uradalmat nem sikerült rendbehoznia, így 1730-ban Károlyi grófnak adta el. Az erdélyi birtokos az uradalmat rendbehozta. A község okiratokkal is alátámasztott első önkormányzatáról 1771-ből tudunk. Ekkor Bagara József volt a helyi jegyző és Kiss István a bíró. Ezen 1771-es oklevélen jelenik meg először a község pecsétje. A községben először 1779-ben említik  iskola létesítését. A 19. században a Károlyi grófok pénzügyi támogatásával óvodát is létesítettek a községben. 1838-ban Károlyi gróf községi kórházat  létesít, melyet a tótmegyeri kórház alá rendel. A 20. század elején kezdtek kiépülni a község további részei: Kertalja, Bútorján, Mesterföld, Csallóköz.
A trianoni békeszerződésig Nyitra vármegye Érsekújvári járásához tartozott. A csehszlovák hatóságok 1947-ben a lakosságcsere értelmében 80 helybéli magyar családot erőszakkal Magyarországra, Nyíregyháza környékére telepítettek. A 20. század 50-es, 60-as éveiben tömeges építkezés kezdődik el. 1953-ban bevezetik a villanyt. Mivel a helyi iskola kapacitása kicsi volt, ezért több ízben bővítették, de az 1980-as években a községi iskolák nagy részét, így az andódit is felszámolták. Az egykori óvoda helyett 1977-1980-ban új óvodát építettek. Az 1990-ben készült statisztika alapján a községnek 1245 lakosa, 387 háza van.
A község neve feltehetőleg vagy az Amádéktól , vagy a Szegi-Andai családtól származik.
1880-ban 751 lakosából 699 magyar és 11 szlovák anyanyelvű volt.
1890-ben 763 lakosából 740 magyar és 18 szlovák anyanyelvű volt.
1900-ban 848 lakosából 824 magyar és 23 szlovák anyanyelvű volt.
1910-ben 1012 lakosából 990 magyar, 22 szlovák anyanyelvű.
1921-ben 1109 lakosából 1062 magyar és 45 csehszlovák volt.
1930-ban 1291 lakosából 1212 magyar és 78 csehszlovák volt.
1941-ben 1515 lakosából 1512 magyar és 2 szlovák volt.
1991-ben 1248 lakosából 908 magyar és 323 szlovák volt.
2001-ben 1224 lakosából 818  magyar és 388  szlovák volt.
A 2006 augusztusában Miskolczi László polgármester elhunyta miatt tartott választásokat megelőzően a község lakossága 1296 volt. 
2011-ben 1358 lakosából 714  magyar és 548  szlovák volt.
2021-ben 1623 lakosából 694  magyar, 823  szlovák,  cigány, 7  egyéb és 99 ismeretlen nemzetiségű volt. 4 
Andód  ·  Bajta  ·  Bánkeszi  ·  Barsbaracska  ·  Barsfüss  ·  Bart  ·  Béla  ·  Bellegszencse  ·  Bény  ·  Csornok  ·  Csúz  ·  Dögös  ·  Ebed  ·  Fajkürt  ·  Fűr  ·  Garamkövesd  ·  Garampáld  ·  Gyarak  ·  Helemba  ·  Hull  ·  Ipolykiskeszi  ·  Ipolyszalka  ·  Jászfalu  ·  Jattó  ·  Kamocsa  ·  Kéménd  ·  Kicsind  ·  Kisbaromlak  ·  Kisgyarmat  ·  Kisújfalu  ·  Kolta  ·  Komáromcsehi  ·  Komáromszemere  ·  Komját  ·  Köbölkút  ·  Kőhídgyarmat  ·  Kürt  ·  Leléd  ·  Libád  ·  Mánya  ·  Muzsla  ·  Nagysurány  ·  Nána  ·  Nyitramalomszeg  ·  Nagykér  ·  Ohaj  ·  Özdöge · Párkány  ·  Pozba  ·  Rendve  ·  Sárkányfalva  ·  Szentmihályúr  ·  Szímő  ·  Szőgyén  ·  Tardoskedd  ·  Tótmegyer  ·  Udvard  ·  Újlót  ·  Valkház  ·  Zsitvabesenyő  ·  Zsitvafödémes 
