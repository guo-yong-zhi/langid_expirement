Pontosságellenőrzött
A Down-szindrómások többségét lassúbb nyelvi fejlődés és beszédprodukciós nehézségek jellemzik. A nyelvi teljesítmény általában elmarad nem csak a nyelvi megértés, hanem az általános intelligencia szintje mögött is, azaz a Down-szindrómások többsége lényegesen többet ért meg és intelligensebb is annál, mint amire a nyelvi megnyilvánulásaik alapján következtethetünk.
A Down-szindrómás csecsemőknél a megszokottnál később jelenhet meg a szemkontaktus felvételének képessége és az első társas mosoly, nehezebben kezdeményeznek és tartanak fenn közös figyelmi helyzeteket, kevésbé aktívan fedezik fel a tárgyi környezetet vizuálisan és kevesebbet manipulálnak. 1  12-24 hónapos koruk körül kezdenek gesztusokat használni  és ekkortól válnak képesekké a kézjelek megtanulására. 2  Ezt a non-verbáis csatornát a normál fejlődésű gyerekeknél is hatékonyabban tudják használni . 3   A jelek használata csökkentheti a frusztrációt, amiért nem tudnak  szavakkal kommunikálni. A jelnyelv tanulása a beszélt nyelv fejlődését is segíti. 2 
Az első szavak átlagosan 18 hónapos kor körül jelennek meg, az első tíz szó kb. 27 hónapos korra gyűlik össze. A szavakat  akkor kezdik kombinálni, amikor kb. 50 szavas szókincsre tettek szert. Többségüknél ez kb. 37 hónapos korban következik be. 2  Az életkori adatokkal kapcsolatban a különböző források között nem teljes a konszenzus, 4  ráadásul a Down-szindrómás gyerekek közötti egyéni eltérések az átlagosnál jóval nagyobbak.
A beszédprodukció jelentős lemaradása a nyelvi megértés és a non-verbális IQ mögött a Down-szindrómások kb. 2/3 részénél már gyerekkorban megjelenik, és a korral ez az arány kb. 85%-ra nő. 5  A gagyogásuk általában még tipikusan fejlődik, de sokuk számára a beszédprodukció minden aspektusa nehézséget jelent. A szókincs gyarapodásának és a bonyolultabb nyelvtani szerkezetek megjelenésének mintázata megegyezik a tipikus fejlődésű gyerekek nyelvfejlődésében tapasztalható összefüggéssel, a fejlődés azonban a Down-szindrómás gyerekek esetében rendszerint sokkal lassúbb. 2 
A legtöbb Down-szindrómás felnőtt korára a tipikus nyelvfejlődésben  ötéves  korig megtanult, egyszerűbb nyelvtan elsajátításáig jut el. 6  Idővel az aktívan használt nyelvtani szint elmarad a megértett nyelvtan és a szókincs gyarapodásának szintje mögött is. A nyelvi fejlődés azonban felnőtt korban is folyamatos marad, még nyelvi fejlesztés hiányában is. Szakszerű segítséggel természetesen még többet érhetnek el.
A kognitív képességek hiányosságai, bár a nyelvi lemaradást teljesen nem indokolják, mégis hozzájárulnak ahhoz. Különösen a munkamemória korlátozott kapacitása okozhat gondot már egészen a kezdetektől: a közös figyelmi helyzetek fenntartását akadályozhatja, hogy számukra túl nehéz egyszerre figyelni egy tárgyra és egy személyre is. 7  A munkamemórián belül az auditív feldolgozás nehézsége és az artikulációs hurok elégtelen működése okozhat problémákat a hallott beszéd feldolgozásában és produkciójában is. 8 
A testszerte jellemző hipotónia és a száj anatómiájának elváltozásai  következtében a beszédhangok artikulációja nehézséget jelenthet a Down-szindrómások számára. Ráadásul folyamatos beszédben még azokat a szavakat is hibásan ejtik, amelyeket különállóan tisztán ki tudnak mondani. 9  Mivel azt tapasztalják, hogy jobban értik őket, ha rövid, 2-3 szavas mondatokat használnak, és sikeresebben kommunikálnak, amikor nem ők kezdeményezik a beszélgetést , a produkciós nehézségek a kommunikációs lehetőségeiket két irányban korlátozzák: rövidebb megszólalásaik vannak és hozzájuk is kevesebbet beszélnek. 2 
A Down-szindrómások kb. 75%-ban tapasztalnak meg életük során valamilyen halláskárosodást, legtöbben visszatérően . 10  Az enyhe fokú vezetéses halláscsökkenés különösen azért lehet problémás, mert ezt nehéz észrevenni, ugyanakkor a beszédmegértésben komoly problémát okoz: a személy hallja a beszédet, de bizonyos hangok helyett más hangokat észlel vagy egyes hangok "kimaradnak". 4  Előfordul, hogy a hallási nehézségek következményeit tévesen az értelmi lemaradás hatásának tudják be, így kezelésük elmarad.
A nyelvi lemaradás lehetséges okainak ismerete rámutat a korrekció lehetőségeire is. A kognitív képességek fejlesztésére irányul a korai szenzomotoros fejlesztéssel induló komplex gyógypedagógiai fejlesztés, az artikulációs problémák javítását célozza a szintén csecsemőkortól kezdhető logopédiai fejlesztés, a hallási nehézségeket pedig rendszeres fülészeti vizsgálat tárhatja fel és részben kezelheti is .
Az amerikai gyermekorvosok szakmai szervezete, az AAP protokollja az első négy életévben hat havonta, később évente javasolja a tünetmentes Down-szindrómások hallásvizsgálatát is. 11  Valójában ennek az összetett problémának minden eleme célzottan fejleszthető a közös figyelmi helyzetek gyakorlásától a szintaktikai ismeretek bővítéséig. 12 
A direkt beavatkozásokon túlmutatva fontos befolyásoló körülmény lehet az a nyelvi környezet, amely a Down-szindrómás gyereket körülveszi, illetve azok az elvárások, amelyekkel szembesül. A többségi iskolákban, ép társaikkal együtt oktatott Down-szindrómás fiatalok nyelvi teljesítménye évekkel haladja meg szegregáltan, speciális iskolákban oktatott társaikét. 13 
A Down-szindrómások többsége ha lassan is, de megtanul kimondott szavakkal kommunikálni. Még számukra is hasznos lehet azonban az egyéb kommunikációs csatornák  használata, amelyek az auditív csatorna helyett - vagy mellett - a Down-szindrómában relatíve jobban működő vizuális feldolgozásra támaszkodnak. Külön figyelmet érdemel a korábban gyakran elhanyagolt olvasástanítás, amely megfelelő módszerekkel már 2,5-3 éves korban elkezdhető és a nyelvi fejlődés hatékony támogatójává válhat. 14  A nem beszéden alapuló augmentatív csatornák használatától egyesek idegenkednek, 15  a legtöbb szakember mégis egyetért abban, hogy a kommunikáció fontosabb, mint a beszéd. 2  4  A kommunikációs csatornák között azonban rangsort állítanak fel: elsősorban a beszéd fejlesztését kell megpróbálni, amit  jelnyelvvel és  olvasással is lehet támogatni. A többi augmentatív kommunikációs módszert csak akkor ajánlják, ha ezek nem hoznak eredményt. 2 
