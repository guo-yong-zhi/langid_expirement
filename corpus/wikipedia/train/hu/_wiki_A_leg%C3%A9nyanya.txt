Pontosságellenőrzött
A legényanya Schwajda György A rátóti legényanya című könyvéből 1988-ban forgatott, 1989-ben bemutatott fekete-fehér vígjáték, politikai szatíra. A filmet a Komárom-Esztergom megyében található Dágon, Gyermelyen és Gyarmatpusztán forgatták.
Az előző rendszert kifigurázó mű egy Isten háta mögötti kis faluban, Rátóton zajlik.
A faluban minden férfit Bélának hívnak, és mivel dolguk nincs, a helyi kocsmában múlatják az időt. A felfordulást a helyiek életébe Rozi hozza el, aki miután megszülte gyermekét, a falubeliek rábeszélése ellenére sem Bélának, hanem Józsinak kereszteli el. Józsi szépen lassan felnő, kicsit fura fickó lesz belőle, mivel a lányok nem érdeklik. Rozi imádkozni kezd a Szűzanyához, aki meghallgatja kérését, és elküldi fiának Ágikát, akitől Józsi hamarosan várandós lesz. A falubeliek nem tudják, mit tegyenek, elmennek hát a megye legfőbb vezetőjéhez, ahol  azt az utasítást hallják, hogy kövezzék ki Józsit. Rozi fia védelme érdekében egyenesen a királyhoz megy könyörögni, aki azt üzeni, hogy vigyázzanak a nagy dicsőségre. Józsi éppen követ hord, amikor megszületik aprócska gyereke. A rátótiak végül megkövezik Józsit, aki belehal.
