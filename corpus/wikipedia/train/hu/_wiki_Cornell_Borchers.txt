Pontosságellenőrzött
Cornell Borchers (álneve: Cornell Borghers) (Heydekrug, Memel-vidék, (ma Šilutė, Litvánia, 1925. március 16. – München, 2014. május 12.) BAFTA-díjas német színésznő.
Orvosi tanulmányokat folytatott Göttingenben 1945–1946 között. 1948–1949 között Berlinben színi tanulmányokat folytatott. 1949-től szerepelt filmekben. 1959-től nem filmezett; gyermekeit nevelte fel.
Kissé hideg, intellektuális típus volt; játékában a lélektani elemeket emelte ki. Arthur Maria Rabenalt osztrák filmrendező fedezte fel. 1950-ben A légihíd című filmben Montgomery Clift partnereként játszott. 1955-ben a Megosztott szív című filmjéért elnyerte a legjobb női főszereplőnek járó BAFTA-díjat.
Kétszer ment férjhez; először Bruce Cunningham-hoz. Második férje Anton Schelkopf  német filmproducer és filmrendező volt. Két közös filmjük volt; az 1954-es Schule für Eheglück és az 1957-es Rot ist die Liebe.
