Pontosságellenőrzött
Ioan Alexi   görögkatolikus püspök, nyelvész.
Szegényparaszti családból származott, apja molnár, más források szerint pásztor volt. Az elemi iskolát Szilágysomlyón, a középiskolát Nagykárolyban és Nagyváradon végezte. Samuil Vulcan püspök a bécsi egyetemre küldte teológiát tanulni, ahol a Szent Borbála-kollégium ösztöndíjasa lett. 1825. október 31-én szentelték pappá, Kisbáródon kapott lelkipásztorságot. 1831-ben Nagyváradra hívta püspöke és levéltárnokká, majd titkárává tette. 1837-ben váradolaszi plébános, majd tiszteletbeli és 1845-ben 2  valóságos kanonok lett.
1854. március 17-én az uralkodó kinevezte az éppen akkor alakított szamosújvári görögkatolikus egyházmegye püspökévé, ehhez IX. Piusz pápa 1854. december 16-án járult hozzá. 1855. október 28-án szentelték fel a balázsfalvi katedrálisban. Megszervezte az új egyházmegyét, amelynek során sok nehézséget okozott, hogy az egyházmegye részben Magyarország, részben Erdély területén feküdt, így kétfelé kellett a hatóságokkal leveleznie. Elrendelte az egyházi javak nyilvántartását és évenkénti könyvelési zárását. 1858. január 1-jétől bevezette a latin betűkkel írt anyakönyvezést az addigi cirill betűs helyett. Megszervezte az elemi szintű felekezeti oktatást, és tanfelügyelőket nevezett ki. 1859-ben egy latin tannyelvű szemináriumot alapított . Saját költségén nyomatta ki a kis, közepes és nagy katekizmust.
Nyelvészként a román nyelv latin eredete mellett állt ki.
Tüdőgyulladásban halt meg 1863-ban, sírja a szamosújvári plébánia temetőjében található.
