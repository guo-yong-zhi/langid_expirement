Pontosságellenőrzött
A pramipexol  a Parkinson-kór tüneteinek enyhítésére adott gyógyszer. Monoterápiában vagy levodopával kombinálva is adható, amikor annak hatékonysága csökkenni kezd.
A kontrollos klinikai vizsgálatok tapasztalatai szerint, korai vagy előrehaladott stádiumú Parkinson-kórban kb. 6 hónapig nem csökken a pramipexol hatásossága. A 3 évnél is hosszabb időtartamú nyílt klinikai vizsgálatok során sem észlelték a kezelés hatásosságának csökkenését.
A pramipexolt nyugtalan láb szindróma kezelésére is alkalmazzák. 1 
A csíkolt test  dopamin-receptorainak ingerlésével enyhíti a Parkinson-kórban kialakuló mozgászavart. Szelektív D2-agonista, de a D3-receptorok iránt is mutat affinitást. Az állatkísérletek eredményei alapján a dopamin szintézisét, felszabadulását és anyagcseréjét is gátolja.
Veseműködési zavar esetén csökkenteni kell az adagot .
Figyelmeztetni kell a beteget, hogy a szer mellékhatásaként  hallucinációkra számíthat.
Mellékhatások: aluszékonyság, ritkán álmosság és előjel nélküli hirtelen elalvás. Ha ez előfordul, nem szabad autót vezetni, és megfontolandó az adag csökkentése, vagy akár a kezelés abbahagyása. Okozhat émelygést, hányást, székrekedést, fejfájást, fáradtságérzést, ritkán nehézlégzést és csuklást is.
A betegeknél rendszeresen ellenőrizni kell az impulzuskontroll-zavarok kialakulását, beleértve a kóros szerencsejáték-szenvedélyt, fokozott libidót, hiperszexualitást, vásárlási költekezési vagy falási kényszert illetve túlevést.
A szedés alatt szemészeti ellenőrzés szükséges, mert meglehetősen gyakori a látásélesség romlása és a kettős látás. Ugyancsak rendszeresen kell vérnyomást mérni  az ortosztatikus hipotenzió  veszélye miatt.
Embereken nem vizsgálták, hogyan hat a pramipexol a gyermekekre, a terhességre és a szoptatásra, mivel ebben a körben az Parkinson-kór nem fordul elő. Állatkísérletekben a nőstények párzási ciklusát megzavarta a szer, a hímek nemzőképességét nem befolyásolta. Patkányoknál csak az anyaállatra is toxikus dózisban volt káros az embrióra. Genotoxicitást nem tapasztaltak.
Pramipexollal kezelt betegeknek nem adhatók antipszichotikus gyógyszerek, mivel pl. antagonista hatások következhetnek be.
Levodopával együtt adva dyskinesis  alakulhat ki. Ilyenkor csökkenteni kell a levodopa-adagot.
A vesekiválasztásra ható gyógyszerek csökkenthetik a pramipexol kiürülési sebességét. Ilyenkor szükséges lehet a pramipexol adagjának csökkentése:
Az összeadódó hatásfokozódás miatt csak fokozott körültekintéssel szabad más nyugtató hatású gyógyszert szedni ill. alkoholt fogyasztani.
A kezdő adag napi 0,264 mg, 2  mely 5–7-napos időközönként növelhető először napi 0,54 mg-ra. A második és további adagemelés 0,54 mg legfeljebb napi 3,3 mg-ig.
A beteg reakcióitól függően általában célszerű a pramipexol adagemelésével egyidejűleg a levodopa adagját csökkenteni.
A szedést nem szabad hirtelen abbahagyni, mert az neuroleptikus malignus szindrómát 3  idézhet elő. Az adagcsökkentést a növeléssel azonos lépésekben célszerű végezni.
A pramipexol 90%-ban a vesén keresztül ürül. Károsodott veseműködés esetén a kreatinin clearance-től 4  függően a napi adag csökkentésére lehet szükség. Májműködési zavar esetén valószínűleg nem szükséges módosítani az adagolást, bár májelégtelenségben nem vizsgálták pramipexol hatását.
A szer akár étkezéskor, akár étkezések között bevehető.
E szócikk írásakor Magyarországon 81 készítmény hatóanyaga a pramipexol. 5  Védjegyzett nevű készítmények a kiszerelés nélkül:
apomorfin ·  bromokriptin ·  cabergoline ·  dihydrexidine ·  dihydroergocryptine mesylate ·  fenoldopam ·  lisuride ·  pergolide ·  piribedil ·  pramipexol ·  quinpirole ·  ropinirol ·  rotigotine ·  SKF 38393 ·  SKF 82958
