Pontosságellenőrzött
A Jakusidzsi  a japán buddhista hosszó szekta egyik főtemploma Narában. A Jakusi Njorainak, a Gyógyítás buddhájának szenteltetett templomot 698 táján fejezték be Aszuka területén, ami a mai Narától délre fekvő Fudzsivara város közelében található. Azonban amikor a főváros Fudzsivarából Heidzsóba, a mai Narába költözött, a Jakusidzsit is átköltöztették az új fővárosba .  1 Arról mind a mai napig nincs megegyezés, hogy újjáépítették-e a templomot az eredetihez híven az új helyén, vagy szétszedték, majd újra összeállították, azonban a ránk maradt eredeti keleti-pagoda alapján az első feltevés látszik igaznak. 2  
A Jakusidzsi építtetésének parancsát Temmu császár adta ki 680-ban 3 , felesége betegeskedése idején. Ekkoriban még több nagy templom épült fel, amit később, a mai napig is „Nara hét nagy kolostorának” hívnak. Ezek a templomok nem mások, mint maga a Jakusidzsi, a Tódaidzsi, Kófukudzsi, Gangódzsi, Daiandzsi, Szaidaidzsi és a Hórjúdzsi.  4 Ezek a templomok közül a Jakusidzsin kívül a Daiandzsit és Gangódzsit is átköltöztették az új fővárosba. 5   6 
A templomegyüttes kivételes módon két pagodával, egy nyugatival és egy keletivel rendelkezik, amik az aranycsarnok  két oldalán találhatóak. Ebből levonható az a következtetés, hogy elsődlegesen nem a megszokott ereklyeőrzőként funkcionáltak a pagodák, hanem a dekorativitást hangsúlyozták ki ezzel az érdekes és egyedi lépéssel. 
A többi épület, mint a nyugati és keleti pagoda, az aranycsarnok, - amit nemrég egy 7. század végi épület rekonstruált másával helyettesítettek, ami illik a keleti pagoda stílusához 7 - az aula közbülső emeletekkel és emeletközi kis tetőkkel voltak ellátva 8 , ezzel többszintesnek láttatva az épületeket, mint amilyenek valójában. Ezáltal viszont az egész templomegyüttes változatos, letisztult, egységes megjelenésű, dekoratív, és igen kifinomult képet mutat. Egyesek szerint pont a különleges megjelenése miatt vihették át az új fővárosba, mert korszakalkotó építészeti stílusa, ami sok szerkezeti és dekoratív részletet tartalmaz, átvezet a korai Nara-korból a késői Nara-korba, a Tempjó korszakba. 9  
Jellegzetessége még a templomegyüttesnek az aranycsarnokban található Jakusi háromság szoborcsoport is, ami még tovább fokozza a templom különlegességét.
A templomegyüttesből csak a keleti pagoda az, ami eredetiként maradt ránk. A templom többi része egy 973-ban keletkezett tűzben pusztult el. Azonban a keleti pagoda régi szépségében maradt fenn, és Japán egyik legszebb pagodájának is tartják. Épp ezért hívják sokan a templom ezen részét „megfagyott zenének” is, ami hűen tükrözi azt az eleganciát, amit a pagoda mutat magából. 
Az egész korai Nara vagy más néven Hakuhó   10 korszakból csak ez az egyetlen eredeti épület, ami ránk maradt, de egyedüliként is jellegzetesnek mondható. A tulajdonképpeni háromszintes pagoda ötszintesnek tűnik a nagy, emeleti tetők közé betoldott kisebb tetők miatt. Ezek a betoldott emeletek helyén most fehérre vakolt falak láthatóak, eredetileg viszont sűrű rácsozat alkotta őket. Ezen kívül a két felső kisebb tetőnél előépítmény is található. 
A legfelső emeletre erősített rudat nem hiába tartják még ma is az egyik legszebbnek, hisz a máig fennmaradt áttört bronzlemezekkel ékesített, táncoló, muzsikáló angyalokat ábrázoló rúd kivételes szépségű.
Jakusi Buddhát, a Gyógyítót ábrázolja, akiről maga a templom is el lett nevezve. Mellette Nikkó és Gakkó boszacu, a Nap és Hold bódhiszattvája látható. 11  
Nem tudjuk, hogy mikor keletkezhetett a szoborcsoport, mivel a templom áthelyezése miatt bizonytalan, hogy a költöztetés előtt, vagy után került a szobor a templomba. A becslések szerint, ha a templommal együtt szállították át a szobrokat, akkor 697 körül készíthették, ellenkező esetben 717 és 728 közötti időre datálják a keletkezését. E későbbi állítás azért tűnhet valószínűbbnek, mert a szobor mutatja a kínai plasztika befolyását, ami ebben az időintervallumban érvényesült igazán. 
Az alakok elevenebbek, oldottabbak, mivel nincs meg már bennük az a szigorú szimmetrikusság és merevség, ami az Aszuka korszakbeli szobrászatot jellemezte. A szobrok felsőteste itt kissé oldalra fordul, a csípő kissé kiugró, ezzel tovább hangsúlyozva a természetességet, könnyedséget, amit a ruharedőzés még tovább erősít. 
Mindez megmutatja, hogy az Aszuka korszakhoz képest mennyit fejlődött a plasztikus megformálás, hogy a szobrászat sokkal gazdagabbá, kifejezőbbé vált.   12 
 
 
Gendzsó-szanzóin 
Daikodó
Szaitó 
Tótó and Szaitó
Éjszakai kép
Udvar
Kerengő
