Pontosságellenőrzött
D. Keveházi László  evangélikus lelkész. A Gaudiopolisban – Örömváros – kikiáltott Gyermekköztársaság első miniszterelnöke.
Négy gimnáziumi osztály elvégzése után – katonatiszti ambíciókkal – a nagyváradi Hadapródiskolába került. A második világháborús front kiteljesedését követően alma materüket Ausztriába menekítették, ahol a szövetségesek fogságába estek. A francia tengerparton, Cherbourg volt az utolsó állomás, innen szabadult. Édesapját bebörtönözték, otthonukat elvették. Édesanyja javaslatára kereste fel Sztehlo Gábort a gyermekmentő missziót folytató evangélikus lelkészt. Befogadták, sőt, a Gaudiopolis miniszterelnöke lett, itt végezte el a gimnáziumot, majd egy évig kémia-fizika szakos hallgató volt az egyetemen. Ezután következett életében az a fordulat, hogy Istennek szánta magát. Először a Nagytarcsai Külmisszió Intézetben tanult kettő, majd öt évig  a Teológia Akadémián. 1956-ban feleségével, Czégényi Klárával Pilisre kerül lelkészi szolgálatba. Közben 16 évig a Pest megyei Egyházmegye esperese volt. 1989-től a Hittudományi Egyetemen egyháztörténeti előadóként 1997-ig – Kőszegről is bejárva – itt tanított. A kőszegi és környékbeli gyülekezetekben 10 évig helyettes lelkészként dolgozott, már nyugdíjasan. 2005-ben kapta meg a teológia díszdoktora címet. Több egyháztörténeti témájú könyve, sok ilyen irányú és egyéb írása jelent meg. Tevékeny részt vevője az egyházközösségnek, miközben folytatta tudományos munkáját is.
