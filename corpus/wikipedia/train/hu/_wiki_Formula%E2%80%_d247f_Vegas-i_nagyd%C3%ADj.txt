Pontosságellenőrzött
A Las Vegas-i nagydíj  egy Formula–1-es versenyhétvége, melyet az Egyesült Államokban, Nevada államban, Las Vegas városában rendeztek és rendeznek. Az első két évben a Formula-1 versenysorozat része volt, majd 1983-ban a CART versenysorozat része lett. A verseny szponzorai a Nissan/Datsun voltak. 2022-ben bejelentették, hogy 2023-tól visszatér a versenynaptárba, a futamot az egyik legnagyobb amerikai ünnep, a hálaadás hétvégéjén rendezik.
Már az 1960-as években rendeztek Las Vegasban Can-Am versenyeket a helyi Stardust International Raceway versenypályán, azonban a pályát az 1970-es években befektetők megvásárolták és ledózerolták. Eredetileg 1980-ban tervezett ide utazni első alkalommal a Formula-1 mezőnye, méghozzá a szezon végén, egy hónappal a Watkins Glenben rendezendő amerikai nagydíj után. Amikor azonban Watkins Glen kikerült a végleges versenynaptárból, a vegasi futam jelentősége megnőtt. Végül az 1981-es bajnokság szintén egy amerikai pályán, Long Beach-en indult, és Las Vegasban ért véget, melyek légvonalban alig 300 kilométerre vannak egymástól. Las Vegas azonban nem volt túl népszerű pálya a versenyzők körében: unalmas, ismétlődő kanyarjai voltak, ráadásul a Caesar's Palace kaszinó parkolójában alakították azt ki. Egyesek szerint a valaha volt legrosszabb Formula-1-es versenypályák között szerepel. 1 
A parkolót a verseny kedvéért úgy építették át pályává, hogy legyen elég hely az előzéshez, ám a bukótereket homokkal töltötték fel, az aszfalt pedig tükörsima volt. Ha ez még nem lett volna elég, az óramutató járásával ellentétes volt a haladási iránya, ami kivételes jellege miatt rendkívüli terhelést okozott a pilóták nyakának. Nelson Piquet, aki ezen a pályán nyerte meg az 1981-es világbajnoki címet, az ötödik helyen befutva is negyed órás pihenésre szorult a célbaérés után, annyira kimerítette a nagy melegben rendezett verseny. A második futamot, szintén pokoli hőségben, Michele Alboreto nyerte a szívómotoros Tyrrell-lel, de ezzel véget is ért egy jó időre a Formula-1 Las Vegasban, miután gyakorlatilag alig volt nézőközönsége, a kaszinónak pedig hatalmas veszteséget jelentett a rendezvény.
1983-ban és 1984-ben így CART versenyeket rendeztek itt, melyek előtt az 1-es, 6-os és 10-es kanyarokat összekötötték, egyetlen nagy oválpályát létrehozva ezzel 2 . 1984-re az utolsó kanyar kijáratát is kiszélesítették. Ezután több versenyt itt nem rendeztek, és már nem is rendezhetnek, mert a helyét azóta beépítették.
2023-ban a Formula–1 visszatér Las Vegasba, egy új vonalvezetésen, a belváros híres útján, a Las Vegas Strip-en. 3 
