Pontosságellenőrzött
A bécsi 71-es jelzésű villamos a város villamoshálózatának egy 10,8 km hosszú tagja, a Ringen indul a tőzsdétől, majd a Városháza és az Operaház mellett jut el a Schwarzenbergplatzhoz, ahol a Belvedere mellett, majd egy külvárosi részen haladva jut el a város délkeleti részén fekvő köztemetőhöz, és onnan tovább Kaiserebersdorf városrészhez.
A 71-es viszonylatszám igencsak kilóg a sorból. Egy korábbi közlekedési tanulmány ezért 4-es számot javasolt a járatnak, de jelenleg nincs napirenden az átszámozás.
A 71-es villamost 1907. február 14-én vezették be, a maihoz nagyban hasonló útvonalon. Északi vége a Schwarzenbergplatz melletti Walfischgasse volt, déli végállomása akár csak ma a köztemető.
A villamospályát 1996-ban meghosszabbították déli irányba Kaiserebersdorfhoz amire rá is vezették ezt a viszonylatot.
A következő átalakítás 2012-ben történt. Ekkor felcserélték a 6-os és 71-es villamosok végállomását, a 6-os meghosszabbodott  Kaiserebersdorfhoz, a 71-est pedig visszavágták a köztemető 3-as kapujáig. Ugyanebben a körben viszont északon meghosszabbították a járatot, ugyanis a Ringen egy félkört megtéve meghosszabbították Schwarzenbergplatztól a Börseig, ezzel jelentősen javítva az átszállási kapcsolatokat és a belváros elérését.
Mivel a meghosszabbodott 6-os vonal már túl hosszúnak bizonyult és zavarérzékenysége miatt kiszámíthatatlanná vált, 2019-ben a 6-ost visszarövidítették Geiereckstraße-ig, és a 71-es, valamint a 67-es átszámozásából létrejött 11-es villamost meghosszabbították Kaiserebersdorf, Zinnergasse megállóig.
2019. szeptember 2-án Favoriten és Simmering kerületek villamosjáratainak átszervezésével a 71-est ismét Kaiserebersdorfig hosszabbították. 1  2 
A viszonylaton 1989-ben közlekedtek utoljára C1 + c1 összeállítású szerelvények, helyüket ekkor a ma is üzemelő modernebb E2 és c5 pótkocsik vették át. Az alacsony padlós ULF villamosok 2002-ben jelentek meg a vonalon, és jelenleg is a B és B1 altípusú ULFek, valamint a magas padlós E2+c5 szerelvények közlekednek vegyesen. A járműkiadást Simmering kocsiszín biztosítja.
Egy C1 motorkocsi c1 pótkocsival, ez a típus innen 1989-ben búcsúzott
Schwarzenbergplatz
Schwarzenbergplatz
A Ringen
ULF villamosok
