Pontosságellenőrzött
A Xandros név egy Linux-disztribúció és az azt kifejlesztő Xandros Corporation neve volt. A Xandros Desktop egy disztribúció, amely főként az üzleti körökben volt népszerű. Kinézetében nagyon hasonlított a Windows XP rendszerhez. A név az X ablakkezelő és a görög Andros sziget nevéből ered.
A 2001 májusában alapított cég székhelye a kanadai Ottawában található. A disztribúcióik a Debianból létrejött Corel Linux alapjaira épülnek, amelyet a fejlesztő csapat nélkül vásároltak meg miután a Corel 2001 augusztusában úgy döntött, hogy felhagy a Linux disztribúció fejlesztésével.
A legfrissebb verzió  2006. november 28-án jelent meg.
A Xandros mind kereskedelmi, mind egyéni felhasználásra készít termékeket.
A Xandros 4.0-s kiadása egy új funkcióval rendelkezik: egy különleges termékaktiváló kóddal, amely hasonló a Windows XP termékaktiváló kódjához. Habár a Windows XP termékaktiváló kódja 30 nap után szükséges a rendszer további használatához, a Xandros termékaktivációs kódja a programok és frissítsek letöltéséhez szükséges a Xandros Network-ről, amely apt-alapú segédprogram. A rendszer telepítése után a Xandros Network nincs engedélyezve, a termékaktivációs kóddal lehet engedélyezni. A felhasználóknak a Xandros támogatási részlegével kell felvenniük a kapcsolatot a későbbi aktivációs kódokhoz, ha elérik a 10 aktiválási limitet. Számos kritika után, amely az aktiválást érintette, a Xandros megjelentette az 1. szervizcsomagot a Xandros 4.0-hoz; a Xandros 4.1-ben már beépítették a frissítési lehetőséget, nem szükséges a termékaktiválás.
A Home Edition Premium-hoz hasonlóan a Xandros szintén 30 napos kipróbálási lehetőséget biztosít a Xandros Professional-hoz.
A Xandros Server 1.0 2006 áprilisában jelent meg.
A Xandros Desktop Management Server vagy xDMS már elérhető. Könnyen beállítható csomagforrásokat tartalmaz.
A Xandros grafikus felülete a KDE módosított változatát tartalmazza, amely az alapértelmezett Konqueror böngésző helyett a saját fájlkezelőjét használja, melynek neve XFM. A Xandros Networks csomagkezelőt használja, amellyel könnyedén telepíthetőek a programok. A Xandros telepítését egy varázsló kíséri végig. Segítségével végezhetjük el a particionálást és adhatjuk meg az adminisztrátor  beállításait.
A KDE felületét úgy módosították, hogy hasonlítson a Microsoft Windows felületéhez: egy négyszögletű „indító” ikont láthatunk, amely a Windows Start gombjához hasonló; módosították a menüt és a fájlkezelő is Windows 98-as felülettel rendelkezik. A csomag ezek mellett számos egyéb témát is tartalmaz, mint például Mac OS 9 és a UNIX. A KDE mellett természetesen lehetséges a GNOME ablakkezelő telepítése is a Xandros-on.
A Xandros különböző díjakat nyert, például: a Linuxworld Conference és az Expo legjobb irodai alkalmazása díjat, különböző szerkesztők szavazatát számos magazinban, és a CNET szerkesztői díját.
