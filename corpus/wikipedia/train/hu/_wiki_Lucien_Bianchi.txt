Pontosságellenőrzött
Luciano "Lucien" Bianchi  belga autóversenyző, az 1968-as Le Mans-i 24 órás autóverseny győztese, volt Formula–1-es pilóta. Unokaöccse, Jules Bianchi szintén autóversenyző volt.
Olaszországban, Milánóban született, majd 1946-ban költözött Belgiumba édesapjával, aki a világháború előtt az Alfa Romeo egyik szerelője volt autóversenyeken.
Tizenhét évesen vett részt első versenyén. Az 1950-es évek végén több alkalommal is megnyerte a Tour de France elnevezésű autóversenyt Olivier Gendebien navigátoraként.
Az 1959-es monacói nagydíjon debütált a Formula–1-ben. Ekkor azonban még nem tudta magát kvalifikálni a futamra.
Következő versenyén, 1960-ban a belga futamon a tizenötödik helyről rajtolva lett pontszerző. Nyolc kör hátrányban ért célba a győztes Jack Brabham mögött és lett hatodik. Rajthoz állt a francia valamint a brit nagydíjon is, ám egyik futamot sem fejezte be.
Az ezt követő években a sorozat több európai versenyén szerepelt, majd az 1968-as szezont a Cooper versenyzőjeként versenyezte végig. Az idény hét futamán indult, Monacóban harmadik, Spa-ban hatodik lett. Öt pontjával végül a tizenhetedik helyen zárta az összetett értékelést.
Karrierje során több legendás hosszútávú autóversenyen győzött. 1962-ben Joakim Bonnier társaként megnyerte a Sebringi 12 órás versenyt. 1968-ban pedig a Le Mans-i 24 órás futamon lett első. Ekkor a mexikói Pedro Rodríguez volt a váltótársa.
1969. március 30-án Le Mans-ban, a Circuit de la Sarthe versenypályán, egy tesztnapon balesetet szenvedett. Autója kigyulladt és életét vesztette.
 
