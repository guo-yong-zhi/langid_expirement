Pontosságellenőrzött
Az iskola elődje a Királyi Katolikus Főgimnázium 1921-ben indította el első tanévét. A mai Vásárhelyi Pál Vízügyi és Építőipari Szakközépiskola helyén működött az intézmény.
A vidéki tanulók számára 1931-ben jött létre az Érseki Szent Imre Fiúinternátus a Széchenyi utcán, ahol ma a Nemzeti Gyermek és Ifjúsági Közalapítvány Szakképző és Speciális Szakképző Iskolája és Kollégiuma áll.
A gimnáziumba sok országosan ismert tanítvány is járt, úgy mint dr. Antalóczy Zoltán, dr. Dohanics Sándor, Hársfalvi Péter, dr. Kállay Kristóf, dr. ifj. Kállay Miklós, dr. Kartal /Kralovánszki/ Ernő, dr. Ubrizsy Gábor, Vásárhelyi László, Zenthe Ferenc és még sokan mások.
A rendszerváltás után dr. Váradi József kanonok, később pápai prelátus, püspöki helynök kitartó fáradozása gyümölcseként 1992. március 30-an megszületett a szerződés az Egyház és az önkormányzat között, miszerint a 15. sz. Jósa András Általános Iskolát kapta meg az Egyház csereingatlanként. 1995-re az egész iskola az Egyház tulajdona lett.
Az Egri Főegyházmegyei Hatóság a Szent Antal parókiát és annak plébánosát, Kis István kanonok urat nevezte ki fenntartónak.
1992-ben két párhuzamos osztály nyílt a négyosztályos képzési formában. 1995-ben indult az első nyolcosztályos gimnáziumi osztály. 2002/2003-ban lett teljes az iskola, 16 osztállyal.
Ebben a tanévben 400 diákot 50 pedagógus tanít, a kollégiumban pedig 10 nevelőtanár dolgozik.
A 2011/2012-es tanévtől elindult az általános iskolai felső tagozat is egy ötödik osztállyal. Felmenő rendszerben az osztályok folyamatos bővülésével 28 osztályra bővül majd az iskola - a tervek szerint - a 2014/2015-ös tanévre.
Az iskolában komoly keresztény nevelés folyik. A színvonalas oktatás mellett az intézmény a tanulók lelki fejlődését is egyengeti. A tanórák keretében hittanórákon vesznek részt a tanulók heti két alkalommal. Az iskolában egy atya is vezeti a közösséget.Az ő segítségével a diákok lélekben is felkészülhetnek a nagyobb egyházi ünnepekre, mint karácsony vagy húsvét. Ő kíséri az osztályok lelkigyakorlatát is.
A lelki nevelésben a nővéreknek is része van.
Az iskola szívében egy kápolna áll, mely az intézmény kincse. Minden diáknak lehetősége van itt imádkozni az óraközi szünetekben, az ünnepi szentmiséket itt végezzük, illetve vasárnaponként a környékbeli híveknek is kitárja kapuit.
Nyaranta a diákoknak tábort szerveznek Hernádpetribe, ahol egy szép hetet tölthetnek el és érdekes programokkal szórakoztatják őket. Ezek az alkalmak a lelki fejlődésben is fontos szerepet játszanak: atya közbenjárásával minden nap egy szentmisén vesznek részt és közös programokkal töltik idejüket, miközben egyre jobb keresztény emberré válnak.
Az iskola immár hagyománnyá vált rendezvénye a Szent Imre nap, melyet november 5-én rendeznek meg. Kedves, tréfás programokkal töltenek el egy napot.
Egy másik hagyomány, amelyet már ötödjére rendeztek meg az idei évben, a Favét. Fiatalok a világ életéért találkozó. Egy az iskolában működő közösség, a Fília tagjai és a lelkes diákok által megszervezett egynapos rendezvényen a megye egyházközségeiből meghívott fiatalok és az iskola diákjai vesznek részt. Csoportos beszélgetéseken oszthatják meg egymással élményeiket a fiatalok, ezzel is gazdagítva társaikat.
