Pontosságellenőrzött
Tia  ókori egyiptomi hivatalnok, a kincstár elöljárója volt a XIX. dinasztia idején, II. Ramszesz uralkodása alatt. 2  Ramszesz nővérét, Tia hercegnőt vette feleségül.
Származásáról nem sokat tudni. Egyik legkorábbi említése egy kőtömbön található, amely ma a Chicagói Egyetem Keleti Intézetének gyűjteményében található . Itt Tia és egy Amonwahszu nevű férfi I. Széthi és az akkor még trónörökös Ramszesz herceg előtt állnak. Habachi feltételezése alapján Amonwahszu Tia apja volt, de erre nincs elég bizonyíték; az, hogy a chicagói sztélén ábrázolt Tia azonos a kincstárnokkal, csak a név ritkasága alapján feltételezhető. Nem tudni, mikor vette feleségül Széthi lányát, Tiát. 3  Tia hercegnő „az aanahtui Ámon énekesnője” címet viselte, ami azt mutatja, Per-Ramszeszben, a II. Ramszesz által alapított fővárosban éltek. 4  A Tia házaspárnak két lánya született, csak az egyikük, Mutmetjennefer neve maradt fenn.
Tia számos tiszteletbeli címet viselt: örökös herceg és kormányzó, királyi pecséthordozó, egyetlen barát, a királyi palota titkainak ismerője, Hórusz kedvence a palotában, a király szeme és füle. Emellett tényleges feladatkörhöz kötődő címeket is viselt: királyi írnok, legyezőhordozó a király jobbján, és leggyakrabban előforduló címe: Uszermaatré-Szetepenré temploma kincstárának elöljárója Ámon birtokán. 3 
Egy mészkőtömb, amely Tiát és feleségét Tuja királyné, Ramszesz anyja előtt ábrázolja, valószínűleg a házaspár szakkarai sírjából származik, és jelenleg az Ontariói Királyi Múzeumban található . Tuja az isteni feleség és a király anyja címeket viseli. 5  Tia hercegnőt a király nővéreként említik.
Tia és Tia leginkább szakkarai sírjukból ismertek, 3  amely két XVIII. dinasztia korabeli sír, a Ramszesz családja által tisztelt Horemheb fáraó szakkarai sírja és Maja kincstárnok sírja között helyezkedik el. A sír nem maradt fenn jó állapotban. Kialakítása kis templomra hasonlított. Főbejárata a keleti oldalról nyílt, két udvar követte egymást, az első pülónnal rendelkezett, a másodikat oszlopok díszítették. Hátul szintén oszlopok, majd egy kis piramis következtek. 6  A sír külső udvarában két kisebb sírkápolna épült. Az egyik egy bizonyos Iurudefé, a másik tulajdonosa nem ismert. A közelből előkerült egy Tia háztartásához tartozó hivatalnok, bizonyos Panahtenniut sztéléje, arra azonban nincs bizonyíték, hogy ő volt a kápolna tulajdonosa. 3  
A sírt 1982-ben fedezték fel, de egyes építőelemei már korábban felbukkantak európai gyűjteményekben, így Tia neve már korábban is ismert volt. A piramis piramidionja már 1722 óta Angliában volt, ahová Alexandriából került, de mára elveszett, csak rajzai maradtak fenn. 7 
A két Tiának nem minden említése a szakkarai sírból származik. Ahmed Musza felfedezte sírkápolnájukat Kafr el-Gebelben, a gízai piramisfennsíktól délre, a sivatag szélén. 3  A G kápolnában egy sztélén II. Ramszesz Ozirisz és az istenné vált I. Széthi előtt áll. Az alsó regiszterben Tuja királyné és a két Tia Ízisz és I. Jahmesz  előtt áll. 8 
Az 1997-es ásatási beszámoló felsorolja a két Tiával kapcsolatos, ismert feliratokat. 3  Ezek közül a jelentősebbek: 5 
Tia neve emellett Hatsepszut halotti temploma közelében is előfordul téglákon. 4 
