Pontosságellenőrzött
A 17. sakkolimpiát 1966. október 23. és november 20. között Kubában, Havannában, a Habana Libre Hotelben rendezték meg. A szervezőbizottság elnöki tisztét maga Fidel Castro látta el.
A versenyre 52 ország csapata nevezett 299 versenyzővel, akik között 38 nemzetközi nagymester és 45 nemzetközi mester volt. A csapatokban egyidejűleg 4 fő játszott, és 2 tartalékot nevezhettek. A játékosok között erősorrendet kellett megadni, és egy-egy fordulóban a 6 játékosból bárki játszhatott, de csak szigorúan az előre megadott erősorrendben ülhettek le a táblákhoz.
Az előző olimpián bronzérmes NSZK csapata politikai okokból bojkottálta az olimpiát, de az amerikai–kubai válság nem érintette az USA csapatának részvételét.
Az 52 csapatot hét csoportba sorsolták. Minden csoportból az első két helyezett jutott az „A” döntőbe, a 3–4. helyezettek a „B” döntőbe, az 5–6. helyezettek a „C” döntőbe, míg a fennmaradó csapatok alkották a „D” döntő mezőnyét.
A versenyt a csapatok között körmérkőzéses formában rendezték. A csapat eredményét az egyes versenyzők által megszerzett pontok alapján számolták. Holtverseny esetén vették csak figyelembe a csapateredményeket, ahol a csapatgyőzelem 2 pontot, a döntetlen 1 pontot ért. Ennek egyenlősége esetén a súlyozatlan Sonneborn–Berger-számítást vették alapul. Ennek a 3. hely eldöntésében volt jelentősége a magyar és a jugoszláv csapat között, ami a magyar csapatnak kedvezett. A súlyozott számítás esetén a jugoszláv válogatott kapta volna a bronzérmet.
A játszmákban fejenként 2,5 óra állt rendelkezésre az első 40 lépés megtételéhez, majd 16 lépésenként további 1 óra.
A versenyen az olimpiai bajnoki cím védője, a szovjet válogatott volt ezúttal is a favorit, annak ellenére, hogy nem játszatták Botvinniket, Szmiszlovot és Kerest. Mögöttük az amerikai, a jugoszláv és a magyar válogatottat tartották csak esélyesnek arra, hogy némileg megszorítsák őket, de az egész mezőnyben egyedül a magyaroknak sikerült döntetlent elérni a Petroszjánnal, Szpasszkijjal, Tallal, Korcsnojjal és Polugajevszkijjal felálló szovjet csapat ellen.
Az elődöntőt és a döntőt figyelembe véve táblánként értékelték  a legjobb százalékos eredményt elért játékosokat. A magyarok közül Bárczay László egészen magas, 91,7%-os eredménnyel nyert egyéni aranyérmet a 2. tartalékok között , amelyet az egész mezőnyben csak Mihail Tal szárnyalt túl 92,3%-kal . Rajta kívül Szabó László a 2. táblán ezüstérmet, Bilek István a 3. táblán bronzérmet szerzett. Jól teljesített Forintos Győző, aki tábláján a 4., és Portisch Lajos is, aki az 1. táblán az 5. legjobb eredményt érte el.
