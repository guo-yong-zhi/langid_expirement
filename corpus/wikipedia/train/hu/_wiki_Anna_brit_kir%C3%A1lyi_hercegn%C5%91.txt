Pontosságellenőrzött
Anna brit királyi hercegnő  II. Erzsébet brit királynő és Fülöp edinburgh-i herceg egyetlen lánya. Születésekor a brit trón harmadik várományosa volt , anyja trónra lépése után pedig a második, jelenleg az Egyesült Királyság trónöröklési rendjében a 16. helyet foglalja el. 
Anna hivatalos brit címe Princess Royal , melyet az uralkodó legidősebb lánya visel, jelenleg ő a hetedik személy, aki ezt a címet megkapta. Nagy-Britanniában jól ismert karitatív tevékenységéről, több mint 200 jótékony szervezet védnöke és évente közel 700 nyilvános rendezvényen vesz részt a királyi család képviselőjeként. A sportéletben is jelentős szerepe volt, az Európai Lovastusa Bajnokságban két ezüst és egy aranyérmet szerzett, és a királyi család egyetlen tagjaként részt vett az 1976. évi nyári olimpiai játékokon is. 1971-ben a BBC az év sportemberének választotta.
Anna hercegnő kétszer házasodott, első férje Mark Phillips volt, akitől 1992-ben elvált, második férje Timothy Laurence ellentengernagy. Első házasságából két gyermeke született.
Anna 1950. augusztus 15-én született a londoni Westminster kerületben lévő Clarence House-ban, az akkor még trónörökös Erzsébet brit királyi hercegnő, edinburgh-i hercegnő és Fülöp edinburgh-i herceg második gyermekeként és egyetlen lányaként. Az uralkodó, VI. György brit király és felesége, Erzsébet királyné második unokája volt. 1950. október 20-án a Buckingham-palota zeneszobájában volt a keresztelője, amelyet a Yorki érsek, Cyril Garbett végzett. 1  Anna dédapja, V. György által kiadott királyi rendelet  alapján brit királyi herceg vagy hercegnő címet csak az uralkodó gyermekei, fiúági unokái és a trónörökös walesi herceg fiúgyermekei kaphatnak. Azonban 1948. október 22-én VI. György kiadott egy másik királyi rendeletet, amelyben engedélyezte, hogy Erzsébet hercegnő és Fülöp herceg mindegyik gyermeke királyi hercegi címet viselhessen, ennek hiányában csak Lady Anne Mountbatten címet kaphatta volna.
A kor szokásainak megfelelően Catherine Peebles nevelőnő volt felelős a hercegnő neveltetéséért és tanulmányaiért. 2  Peebles korábban Anna bátyjának, Károlynak volt nevelőnője. Amikor II. Erzsébetet megkoronázták, Anna megkapta az uralkodó legidősebb lányának járó címeket, de fiatal kora miatt személyesen nem vett részt a szertartáson.
1959. májusban egy különleges cserkészcsapatot, a 1st Buckingham Palace Companyt szervezték meg, hogy Anna korabeli lányokkal tudjon találkozni. 1963-ban járt a cserkészek közé, mielőtt beíratták egy bentlakásos iskolába. 3  1963-ig magántanulmányokat folytatott, majd ekkor Benenden School bentlakásos iskola hallgatója lett, amit öt évvel később végzett el. 2  Anna első párkapcsolata Andrew Parker Bowles-al, Kamilla cornwalli hercegné későbbi férjével volt. 4 
1973. november 14-én kötött házasságot Mark Phillipsszel, akkor a 1st Queen's Dragoon Guards hadnagyával a Westminsteri apátsági templomban. A ceremóniát televízión is közvetítették, becslések szerint világszerte 100 millió nézője volt az adásnak. 5  Az esküvő után Anna és férje a Gatcombe Parkban laktak. 1989-ben azonban a hercegnő és Mark Phillips bejelentették, hogy külön akarnak élni. A házasságot végül 1992. április 23-án bontották fel. 6 
A feltevések szerint II. Erzsébet királynő, mint minden, a királyi családba házasodó és nem nemesi származású személynek, így Mark Phillipsnek is felajánlott egy nemesi címet. Azonban Phillips ezt nem fogadta el, ezért a házasságból született gyermekek, Peter és Zara Phillips sem viselnek semmilyen nemesi címet.
2010. december 29-én született meg első unokája fia, Peter és felesége, Autumn házasságából. A Savannah névre keresztelt kislány II. Erzsébet első dédunokája.
Anna hercegnő és Mark Phillips 1974. március 20-án éppen hazatérőben voltak egy, a londoni Pall Mallen tartott jótékonysági rendezvényről, amikor Princess IV típusú kocsijukat megállásra kényszerített egy Ford Escort. 7  A kocsi vezetője, Ian Ball, kiugrott és tüzelni kezdett fegyverével. A hercegnő testőre, James Beaton rendőrtiszt kiszállt a hercegnő kocsijából és testével próbálta fedezni, illetve megkísérelte viszonozni a lövéseket. Beaton fegyvere, egy Walther PPK pisztoly azonban beragadt és a támadó megsebesítette Alex Callenderrel, Anna sofőrjével együtt. 8   Brian McConnell, egy közelben tartózkodó újságíró, szintén beleavatkozott és őt is megsebesítette a támadó a mellkasán. 9   Ball ekkor megközelítette a hercegnő kocsiját és elmondta Annának, hogy el akarja rabolni, 2 millió font váltságdíjat akar kapni és azt az Országos Egészségügyi Szolgálat  javára akarja felajánlani. 7  10  Felszólította Annát, hogy szálljon ki a kocsiból, mire Anna "Még mit nem!"  11  felkiáltással a kocsi másik oldalán elmenekült, míg egy járókelő, Ron Russell, leütötte Ballt és Annát biztonságba helyezte. Ekkor érkezett a helyszínre Michael Hills rendőrtiszt, akit Ball szintén megsebesített, de Hills ekkor már erősítést kért. Peter Edmonds nyomozó, aki a közelben tartózkodott és meghallotta a segélyhívást, üldözőbe vette, utolérte, lefegyverezte és letartóztatta Ballt. 8 
A támadás során megsebesült személyeket kórházba szállították és mind felépültek. Beaton bátorságáért megkapta a György Keresztet, Hills és Russell megkapta a György Medált, míg Callender, McConnell és Edmonds megkapták a Királynő Lovagiassági Medálja kitüntetést. 7  12  Ball a tárgyaláson bűnösnek vallotta magát, de végül elmebaja miatt csak gyógykezelésre ítélték. Az eset után a királyi család őrizetét megszigorították.
Anna hercegnő második házasságára 1992. december 12-én került sor a Balmorali kastélyhoz közeli Crathie Kirk templomban. Férje Timothy Laurence, akkor a Brit Királyi Haditengerészet parancsnoka. Az esküvő helyszíne azért Skócia volt, mert az anglikán egyház nem engedélyezi elvált személyek újbóli templomi esküvőjét, amit viszont a Church of Scotland megenged. Mint Anna első férje, Laurence sem kapott nemesi címet a házasságkötés után, és a pár egy lakást bérelt a londoni Dolphin Square téren. Később azonban feladták városi lakásukat, és idejüket a Buckingham-palotában található lakosztályuk, illetve Gatcombe Park között töltik.
A királyi családban egyedülálló módon, Anna hercegnő számos alkalommal került szembe a törvénnyel. 2001. márciusban gyorshajtásért fogták perbe, amikor kocsijával 93 mérföld/óra  sebességgel hajtott egy kétsávos országúton. A hercegnő 400 fontos büntetést kapott a Cheltenham megyei bíróságtól és öt büntetőpontot adtak jogosítványához. 13  A következő évben szabálysértési eljárást indítottak ellene, amikor bevallotta, hogy kutyája megtámadott két kisfiút a Windsor Great Parkban. A hercegnőt ekkor 500 fontra bírságolta a Berkshire megyei bíróság és utasította, hogy kutyáját nevelje fegyelemre. 14 
A farológia, a világítótornyok tanulmányozása a hercegnő egyik hobbija. Személyes ambíciója, hogy Skócia 215 világítótornyát felkeresse, a látogatások során időnként elkísérik a Northern Lighthouse Board szervezet tagjai, amelynek patrónusa. A feltevések szerint ez a hobbi onnan ered, hogy ötéves korában látogatást tett a Tiumpan Headi világítótoronyhoz édesanyjával. 15  Anna hercegnő a védnöke a süketnémák országos egyesületének 1989 óta, emellett a Catch22 alapítvány, 16  a The Blond McIndoe Research Foundation intézet és még kb. 200 másik alapítvány vagy jótékonysági szervezet védnöke.
Anna egy bécsi, spanyol stílusú lovasiskola növendéke volt, már fiatalkora óta érdekelte a lovaglás. 21 éves korában, 1971-ben az Európai Lovastusa Bajnokság győztese volt, amiért a BBC az "Év sportszemélyisége" címet adományozta neki. Ezt követően öt évig versenyzett a brit lovastusa csapattal,  és 1975-ben csapatban és egyéniben is ezüstérmet nyert az európai bajnokságban. A következő évben Anna a brit lovastusa csapat tagjaként vett részt az 1976. évi nyári olimpiai játékokon Montréalban, a királynő saját lován, Goodwillen lovagolva. 1986 és 1994 között a Fédération Équestre Internationale szövetség elnöke volt. 17  1987. február 5-én a királyi család tagjai közül elsőként vett részt egy televíziós kvízjátékban: a A Question of Sport műsorban szerepelt. Lánya, Zara Phillips szintén a lovastusa egyik kiemelkedő sportolója: 2005-ben az európai lovastusa bajnokságon egyéniben és csapatban is aranyérmet nyert, illetve 2006-ban egyéni arany- és csapat ezüstérmet szerzett a FEI világkupán.
A királynő egyetlen lányaként és a királyi család tagjaként Anna hercegnő számos alkalommal vesz részt nyilvános eseményeken, időnként édesanyját helyettesítve. Első nyilvános szerepléseire meglehetősen fiatalon, a középiskola elvégzése után, 1970-ben került sor 2  és szüleit elkísérte egy ausztráliai hivatalos látogatásra még ugyanebben az évben. 18  Időnként a királynőt helyettesíti külföldi méltóságok vagy híres személyek temetésén . Minden nyáron az edinburgh-i Holyrood Palota lakója, ahol a királynő nevében rendez hivatalos fogadásokat. Évente általában háromszor, a brit külügyminisztérium felkérésére és az Egyesült Királyság képviseletében külföldi látogatást tesz. Ő volt a brit királyi család első tagja, aki a volt Szovjetunió területére lépett, amikor 1990-ben ellátogatott oda. 18  
A hercegnő első alkalommal 1970-ben, szüleivel látogatott Ausztráliába, azóta számos alkalommal visszatért, többek között egy ausztrál ezred tiszteletbeli főparancsnokaként, illetve részt vesz katonai megemlékezéseken és ceremóniákon. 19 
II. Erzsébet édesanyja, Erzsébet anyakirályné visszavonulása után a diákok az Londoni Egyetem kancellárjává választották. 1996 májusában a királynő képviseletében a skóciai anglikán egyház nagygyűlésének volt elnöke. 2007-ben a hercegnőt II. Erzsébet kinevezte a Királyi Viktória Rend nagymesterévé, amely pozíciót korábban szintén Erzsébet anyakirályné töltötte be.
A királyi család tagjai közül Anna hercegnő vállalja a legtöbb nyilvános szereplést. Több mint 200 alapítvány és jótékonysági szervezet védnöke, amelyek közül számos Afrikában vagy a világ más táján található. Ezen felül a Nemzetközi Olimpiai Bizottság brit tagja és tagja a 2012. évi londoni nyári olimpiai játékokat szervező bizottságnak.
A hercegnőt 2011-ben az University of Edinburgh kancellárjává választották, amely posztot korábban apja, Fülöp edinburgh-i herceg töltött be. 20 
A hercegnő teljes és hivatalos címe: Ő királyi fensége Anna Erzsébet Alice Lujza hercegnő, a királyi hercegnő, a Térdszalagrend nagyasszonya, a Bogáncsrend nagyasszonya, a Királyi Viktória Rend nagymestere és nagyasszonya, a jeruzsálemi Szent János kórház rendjének hölgye.
Annát Nagy-Britanniában leggyakrabban a Princess Royal  címmel említik, amely az uralkodó legidősebb lányának szokásos címe. Anna a hetedik személy, aki ezt a címet megkapta.
A brit királyi család rangidős tagjaihoz hasonlóan Anna hercegnő is viseli a Brit Nemzetközösség országai fegyveres erejének tiszteletbeli rangjait. 2002-ben a királyi család nem katonai pályán lévő tagjaként elsőként viselt egyenruhát temetésen.
Anna hercegnő címere lényegében megegyezik az uralkodó címerével, csak egy szalag különbözteti meg attól.
1950
A pajzsot felül egy aranyszínű sisak díszíti, azon pedig egy koronázott brit oroszlán található. A sisaktakaró arany-hermelin.
négyelt pajzs, amelynek első és negyedik mezője vörös színű három balra tartó arany oroszlánnal . A második negyed arany, egy ágaskodó vörös oroszlánnal, amelyet vörös liliomos keret vesz körül . A harmadik negyed kék színű, benne arany hárfával . A pajzsot a legmagasabb brit rendjel, a Térdszalagrend kék színű öve veszi körül, amelyen arany betűkkel a "Honni soit qui mai y pense" felirat olvasható.
A két pajzstartó egy arany oroszlán és egy ezüst egyszarvú.
A pajzs és a két pajzstartó egy zöld dombon áll.
Arany szalagon — "Dieu et mon droit" .
A címeren és a pajzstartók nyakán egy ezüst, háromosztató szalag látható, két osztaton a Szt. György kereszt, középen vörös szív látható
