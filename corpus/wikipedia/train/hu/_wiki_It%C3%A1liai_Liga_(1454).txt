Pontosságellenőrzött
Az Itáliai Liga egy több oldalú katonai védelmi szövetség volt, amelyet 1454. augusztus 30-án kötött meg Velencében a Velencei Köztársaság , a Milánói Hercegség és a Firenzei Köztársaság. 1455-ben csatlakozott a pápai állam, a Nápolyi és a Szicíliai Királyság is. A szerződés katonai együttműködést, közös védelmet irányzott elő külső támadás esetére, és 25 évre szóló fegyverszünetet rendelt el a szerződő államok között. A pápa részvétele miatt gyakran említik Szent Liga néven is. 1  2 
A 15. század közepére az erősebb itáliai városállamok megszilárdították területi hódításaik határait. A Savoyai Hercegség elért a Ligur-tenger partvidékéig, a Velencei Köztársaság a szárazföldön  terjeszkedett, miközben tengeri birtokait  az Oszmán Birodalom fenyegette. A Milánói Hercegség – a Gian Galeazzo Visconti halála utáni területi csonkulások ellenére – tartotta Lombardia legnagyobb részét. A Firenzei Köztársaság megszerezte Toszkánát. A pápai állam jól haladt a szomszédos területek begyűjtésében. V. Alfonz aragóniai király  megszerezte Nápolyt és a Szicíliai Királyságot, és hatalmát észak felé is kiterjesztette. 2  A városállamok tárgyalásokat kezdtek a folytonos, pusztító háborúskodás megállítására.
1454 áprilisában a hadviselő felek megkötötték a lodi békeszerződést. Erre alapozva 1454. augusztus 30-án Velencében katonai szövetséget kötött egymással a Velencei Köztársaság , a Milánói Hercegség és a Firenzei Köztársaság.
1455. március 2-án a szövetség Szent Ligává bővült: ünnepélyes keretek között bejelentették V. Miklós pápa  és I. Alfonz, Nápoly és Szicília királya  csatlakozását, továbbá számos kisebb városállam és fejedelemség csatlakozását is. Gyakorlatilag csak a Malatesta család kezében lévő Riminit zárták ki a szerződéskötésből, Alfonz nápoly–szicíliai király kifejezett kívánságára. 3  V. Miklós pápa március 24-én elhunyt, de utódja, III. Kallixtusz is tartotta magát a szövetséghez.
Az aláírók kötelezték magukat, hogy elismerik egymás szuverenitását, és tiszteletben tartják a köztük fennálló államhatárok sérthetetlenségét. Közös és kölcsönös védelmi kötelezettséget fogadtak el arra az esetre, ha a szerződött tagállamok valamelyikének területi integritását sérelem érné. Emellett a szerződés 25 évre szóló fegyverszünetet rendelt el a szerződő tagállamok között. Megtiltotta minden olyan külön szövetség és külön katonai szerződés megkötését, amely a szerződésben rögzített államhatárok megváltoztatására irányul. 1 
A szerződő felek elismerték Milánó hercegének Francesco Sforza condottierót , aki feleségül vette az utolsó Visconti-házi herceg, Filippo Maria Visconti  leányát, Bianca Mariát. Sforza aktívan közreműködött a lodi béke megkötésében és a Liga összekovácsolásában is. 4 
A Firenzében uralkodó Cosimo de’ Medici is elszánta magát, hogy békét kössön régi ellenfelével, Francesco Sforzával, ezzel lezárták a két városállam hosszú időn át tartó háborúskodásait. 5 
A Liga alapeszméje szervesen kapcsolódott a lodi békeszerződéshez, amely annak a reálpolitikai helyzetnek felismerésén alapult, hogy egyik itáliai állam sem elég erős ahhoz, hogy teljes hegemóniát szerezzen az egész félszigeten, de még csak Észak-Itáliában sem. A Liga egyfajta politikai enyhülési folyamatot indított el. A megegyezést azonban nem a politikai és gazdasági együttműködés igénye, hanem inkább az egymással szembeni óvatos bizalmatlanság – és egy francia inváziótól való közös félelem – tartotta fenn. Ennek ellenére a hatalmi egyensúlyok rendszere csaknem 50 éven át fenn tudott maradni. 6 
Az Itáliai Liga rendszere biztosította Itáliában a hatalmi egyensúlyt, a béke stabilizálódott, a gazdaság kiheverhette az évszázados háborúskodás pusztításait, enyhült a gazdasági válság, a népesség növekedése segített pótolni a háborúk és a pestisjárványok okozta emberveszteséget. A gazdasági fellendülés a 17. század közepéig éreztette hatását. 7 
A Liga fennállása lehetővé tette, hogy a szerződő államok felállítsák Itália első állandó diplomáciai képviseleteit, 8  főleg azzal a céllal, hogy a rezidens követek állomáshelyükön állandóan ellenőrizhessék a szövetségi szerződés betartását, és megakadályozzák szökevény lázadók befogadását. 9 
A nagyköveti tevékenység szabályainak első kódexét De Officio Legati címmel a velencei Ermolao Barbaro állította össze és adta ki 1490-ben, miután a Velencei Köztársaság nagyköveteként éveken át szolgált Burgundiában és Milánóban. 8 
Lorenzo de’ Medici  a Liga  legkövetkezetesebb támogatója volt. Uralkodásának idején a békét csak a nápolyi „bárók összeesküvése” , a firenzei Pazzi-összeesküvés  és a ferrarai háború  törte meg. Lorenzo halálával az Itáliai Liga rendszere lassú hanyatlásnak indult. 6  10  1494-ben a Liga nem volt képes megelőzni VIII. Károly francia király katonai offenzíváját. Megkezdődött az itáliai háborúk hosszú sorozata.
A VI. Sándor pápa kezdeményezésével 1495-ben létrejött új, francia-ellenes katonai szövetség, a Velencei Szent Liga az Itáliai Liga védelmi szerződésének mintáját követte. Az új Liga még létre tudott hozni egy olyan haderőt, amely a fornovói csatában  visszaverte VIII. Károly Nápolyt felprédáló hadseregét. 1  De az 1499–1504 között zajló második itáliai háborúban Velence már a franciákkal és a spanyolokkal szövetkezett Milánó és Nápoly ellen, ez megadta a kegyelemdöfést az 1454-es és az 1495-ös Ligának is. 11 
A regionális fejedelemségek közötti hatalmi egyensúly rendszere azonban fenntartotta a széttagoltságot. A központosított állam hiánya a középkor végére sebezhetővé tette Itáliát az európai nagyhatalmak expanziós törekvéseivel szemben. A széttagoltság valós okait már a kortárs tudósok és filozófusok is keresték. Francesco Guicciardini  a provincializmust, a részérdekek elsőségét hibáztatta. Niccolò Machiavelli  a polgárság és az intézmények morális züllését írta le, és a pápák évszázados egységellenes politikáját hibáztatta. Machiavelli A fejedelem c. munkájában pontos képet adott a politikai erőegyensúly rendszeréről, amely az Itáliai Liga létezése révén állhatott fenn. 12 
