Pontosságellenőrzött
Maszturi  az Anatólia nyugati részén elterülő Szeha  királyság uralkodója volt az i. e. 13. század első felében. Valószínűleg Manapa-Tarhuntasz fia volt, de mindenképp őt követte a kormányzásban. Manapa-Tarhuntasz betegsége halála után II. Muvatallisz nevezte ki, ami Szeha részbeni függőségét jelenti, ugyanakkor ha valóban elődje fia volt, a kinevezés névleges jelentősége, pusztán a megerősítésre szorítkozó jellege is feltehető. A nyugat-anatóliai nevek azonban sokszor hasonlítanak egymásra, valamint írásmódjuk is elég esetleges az ékírásban és a luvi írásban is, így a kérdés teljes bizonyossággal nem eldönthető.  II. Muvatallisz a kinevezés alkalmából saját húgát, Masszanaucciszt adta hozzá feleségül. Az egyelőre jórészt ismeretlen államközi kapcsolatok és viszonyok mai értelmezése szerint Szeha Arzava része volt, de ez időben a hettiták gyakoroltak felette ellenőrzést.
Maszturi neve az Alakszandusz-szerződésben , a Tawagalawa-levélben, az I. Sausgamuva amurrui királlyal kötött szerződésben  és Hattuszilisz Bocsánatkérésében is feltűnik. Maszturi a házassága révén mindenképp rokonságba került az arzavai Mira és Kuvalijasz tartományok urával, Maszkhuiluvával , valamint Masszanauccisz unokahúga révén I. Sausgamuva amurrui királlyal is.
III. Hattuszilisz személyesen járt Szeha királyságban. A viszony jó volt közöttük, lévén egyébként is sógorok, valamint azon okból, hogy Maszturi Hattusziliszt támogatta a III. Murszilisz elleni polgárháborúban is, sőt a Lukka  elleni hadjáratában is. III. Tudhalijasz idején valószínűleg egy ahhijavai lázadás vetett véget Maszturi uralkodásának. Ez közvetve abból következik, hogy Tarhuntaradu nyugati lázadásának leírása után Maszturi neve többet nem tűnik fel a hettita forrásokban, sőt Szeha tartományé sem. Valószínűleg az egész terület Ahhijava fennhatósága alá került.
