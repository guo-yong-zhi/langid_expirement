Pontosságellenőrzött
A Séf-segély  a South Park című rajzfilmsorozat 27. része . Elsőként 1998. október 7-én sugározták az Egyesült Államokban.
Séf bácsi véletlenül megtudja, hogy Alanis Morissette legújabb  slágere ugyanaz a dal, melyet még ő írt fiatalkorában. Kapcsolatba lép a lemezkiadó vállalattal és egy régi felvétellel bizonyítja igazát; csak annyit kér, hogy a neve rákerülhessen az albumra, de elutasítják, végül zaklatásért beperlik. A társaságot Johnnie Cochran ügyvéd, O. J. Simpson korábbi védője képviseli, aki a „Chewbacca védelem” segítségével könnyedén megnyeri a pert, Séfnek pedig 24 órán belül fizetnie kell kétmillió dollárt, különben négy évre börtönbe kerül. Szorult helyzetében Séf úgy dönt, eladja testét a város összes nőjének, hogy megkeresse a szükséges pénzt és felbérelje Johnnie Cochrant a lemeztársaság ellen.
A fiúk úgy próbálnak segíteni neki, hogy felkeresik azokat a híres zenészeket, akik annak idején barátjuk, Séf tanácsainak segítségével törtek a csúcsra és süteményt adnak el nekik. A befolyt összeg és Séf keresete mégsem elegendő, ezért Séfet a börtönbe viszik. A gyerekek jegyeket kezdenek árulni egy előadásra, melyben Eric Cartman német táncot lejt, de nem aratnak átütő sikert. Ekkor jelennek meg Séf híres zenész barátai, akik nagyszabású segélykoncertet rendeznek South Parkban. A rendezvény hatalmas siker lesz és már úgy tűnik, elég pénz gyűlik össze Cochran felbérelésére, de ekkor a lemeztársaság kapzsi vezetője tönkreteszi a színpadot, ezzel szabotálva az eseményeket. A koncertet látva azonban „Johnnie Cochran szíve hatalmasra nő”  és ingyen vállalja Séf képviseletét – a Chewbacca-védelem segítségével meg is nyeri a pert.
Eközben Mr. Garrison szemtanújává válik annak, hogy korábbi kesztyűbábja, Kalap úr Gally úr életére tör; Garrison megpróbál leszámolni vele, de túl messzire megy és börtönbe kerül, Séf bácsival egy cellába. Kalap úr segítségével megszöknek, majd a segélykoncerten Garrison – Gally úr tanácsára – a szívére hallgat és visszafogadja Kalap urat.
1998. november 3-án került piacra az epizód alapján készült zenei album, mely összesen 21 dalt tartalmaz . Az egyes számokat több zenei műfaj híres képviselője adta elő.
