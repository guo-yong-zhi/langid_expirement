Pontosságellenőrzött
Tony Curtis , névváltozatai: Anthony Curtis, James Curtis)  Oscar-díjra jelölt, kétszeres Golden Globe-díjas magyar zsidó származású hollywoodi színészlegenda, aki 130 alkotásban szerepelt, producer, író.
Olyan vígjátékokban játszott, mint a Minden lében két kanál c. filmsorozat és a Van, aki forrón szereti. Családja Magyarországról települt ki az USA-ba.
A világszerte Tony Curtisként ismert filmcsillag Bernard Schwartz néven született New Yorkban, 1925. június 3-án. Apja Schwartz Manó  Mátészalkáról származott, míg édesanyja Klein Ilona  a mai Szlovákia területén Nagymihályon, később elmondása szerint viszont Válykón született. Szülei onnan vándoroltak ki New Yorkba.
1943-ban, 18 évesen, bevonult a haditengerészethez, majd a háború után színészként folytatta pályafutását Kaliforniában, a Universal Stúdiónál, ahol rengeteg fantáziát láttak színészi tehetségében.
A színészkedésen kívül a lovaglás és a vívás érdekelte. Karrierje kezdetén vette fel a Tony Curtis nevet.
1951-ben feleségül vette a 2004-ben elhunyt ismert színésznőt, Janet Leigh-t. A házasságból két leány született, Kelly és Jamie Lee Curtis. Utóbbi, apja nyomdokaiba lépve színésznő lett. Házasságuk 1962-ben válással végződött.
Válása nem okozott törést filmes pályafutásában. Olyan filmekben láthattuk, mint A tolvaj hercege, vagy az Ali baba fia. A kosztümös filmekben való szereplését lecserélte a romantikus filmekre. 1956-ban, a Trapéz című szerelmi háromszög történetben fiatal artistát alakított Gina Lollobrigida és Burt Lancaster oldalán. Ebben felhívta a kritikusok figyelmét remek színészi alakítására, hiszen mindaddig csak külsejét dicsérték. Komolyabb kihívást jelentett számára A siker édes illata című filmben játszott talpnyaló újságíró szerepe, amelyben ugyancsak Burt Lancaster partnereként láthattuk. Oscarra jelölt alakítását követhetjük nyomon A megbilincseltek című filmben, amiben Sydney Poitier-vel szökésben lévő rabokat alakítottak. 1959-ben Marilyn Monroe és Jack Lemmon partnereként a Van, aki forrón szereti című világsikerben sármos szaxofonost játszott. A film bemutatója után világsztárként ünnepelték.
Jellemzően vígjátékokban szerepelt, de szerepei között komolyabb hangvételűek is voltak, mint az 1960-as Spartacus Antoninusa, vagy  a A bostoni fojtogató sorozatgyilkosa. A televízió aranykorában az 1970-es évek elején Roger Moore társaként a The Persuaders című sorozatban alakított nagypályás amerikai üzletembert, aki nem félt verekedésekbe keveredni sem. A sorozat Magyarországon Minden lében két kanál címmel futott. Később feltűnt az Ilyen a bokszban, illetve a Vérdíj 2. – A nagy robbanás című filmben, valamint olyan tévésorozatokban is, mint a Lois és Clark: Superman legújabb kalandjai, vagy a CSI: A helyszínelők. Ez utóbbiban önmagát alakította egy rövid jelenetben.
A hollywoodi sajtó Tony Curtis válása utána is hangos volt magán- és nőügyeitől. Notórius nőcsábászként volt ismert. Szinte minden tíz évben új feleséggel láthattuk az újságok címlapján: Christine Kaufmann , Leslie Allen , Lisa Deutsch , Andrea Savio  és Jill Vandenberg . Curtis úgy vélte a hosszú élet titka a fiatal nőkben keresendő. Utolsó felesége és közte 45 év korkülönbség volt.
Hat gyermeke született, akik közül színész lett Jamie Lee Curtis , Allegra Curtis  és Kelly Curtis  is. Nicholas fia heroin-túladagolásban halt meg 1994. július 2-án.
Magyar származására büszke volt, többször is Magyarországra látogatott. Először 1985-ben járt itthon, amikor Mátészalkára is ellátogatott, majd 1988-ban újra szülei hazájába jött. 7  
1996-ban a kormány meghívására részt vett a Magyar Filmesek Első Világtalálkozóján, és egy Magyarországot reklámozó filmspotban házigazdaként szerepelt. Alapítványt hozott létre a Dohány utcai zsinagóga felújításának támogatására. 8  Felkereste Mátészalkát is, ahonnan szülei kivándoroltak Amerikába. Itt is támogatta a helyi zsinagóga felújítását. Apja Ópályiban született.
A filmezést később lecserélte a festészetre. Festményei híres galériákban láthatók. 2009-ben jelent meg önéletrajzi kötete, a Hollywood hercege, amelyet a 16. Nemzetközi Könyvfesztiválon Budapesten a Millenáris Parkban dedikált.
85 évesen, nevadai otthonában, álmában érte a halál. Felesége, Jill karjai között hunyt el szívroham következtében.
