Pontosságellenőrzött
Rüdt-Collenberg Veiprecht Hugó   vagy Rüdt Veiprecht , teljes német neve: Weyprecht Hugo Ludwig Franz Maria von Rüdt von Collenberg, publikációiban szereplő nevének a változatai: Wipertus Hugo Rudt de Collenberg, Wipertus Hugo Rüdt-Collenberg, Weyprecht Hugo Rüdt-Collenberg, Weyprecht Hugo Rüdt von Collenberg, Weyprecht Hugo von Rüdt von Collenberg, Wipertus-Hugo Rudt de Collenberg, Weyprecht-Hugo Rüdt von Collenberg, Wipertus-Hugo Rudt, Weyprecht Hugo Ruedt Collenberg, magyar főnemes, gróf, történész, máltai lovag, Inkey Imre ükunokája.
1916. január 22-én született az akkor Németországhoz tartozó Strassburgban Rüdt von Collenberg Lajos Ferdinánd  és Zorn-Bulach Anna Mária  egyetlen gyermekeként. Ötéves volt, mikor az édesanyja meghalt, az apja újranősült, és feleségül vette Knothe Olgát , de ebből a házasságból nem születtek újabb gyermekek. Lajos Ferdinánd a magyar főnemesség tagja volt, hiszen az édesanyja Inkey Ferdinandina  Ludmilla  volt, az Inkey család tagja, Inkey Ferdinánd 1   lánya és Inkey Imre unokája, aki Weyprecht Maximilian Rüdt von Collenberg  grófhoz, császári és királyi kamaráshoz és alezredeshez ment feleségül Budapesten 1884. május 29-én, így a férjezett neve Rüdt-Collenberg Weiprecht Maximilianné lett. 2  Inkey Nándin unokája, Veyprecht Hugó is gyakran járt Magyarországon az Inkey család leszármazottjaként magyar nagyanyjánál, tökéletesen beszélt magyarul, és csak 1945-ben hagyta el végleg Magyarországot. 3  
Weyprecht Hugó négyszer nősült, első házasságát a Zala megyei Muraszemenyén kötötte 1944. október 28-án Blücher-Wahlstatt Sakuntala  úrnővel, akitől 1945-ben megszületett az első lánya, Romedia Domenica, de az édesanya egy héttel a szülést követően elhunyt. Másodszorra 1947. október 14-én feleségül vette Freiburg im Breisgauban Wolff Metternich Mária de Los Mercedes  grófnőt, akitől 1948-ban megszületett a kisebbik lánya, Benedetta, de 1949-ben elváltak. 4  Harmadik felesége 1952-től Rosamund Muriell Berkeley-Hill  volt, de házasságukat szintén felbontották. Végül 1968-ban Natalie von Schubert  lett a házastársa.
Murarátka 1945-ig az Inkey-örökös Veiprecht Hugó gróf birtokában volt. 5 
