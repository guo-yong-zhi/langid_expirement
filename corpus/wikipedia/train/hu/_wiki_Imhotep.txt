Pontosságellenőrzött
Imhotep  ókori egyiptomi polihisztor, aki a III. dinasztiabeli Dzsószer fáraó alatt szolgált. A fáraó tanácsosa és Ré héliopoliszi főpapja volt. A világ első ismert mérnökének, 1  építészének, orvosának, költőjének és írójának tartják 2  .
Kiemelt társadalmi helyzetéről tanúskodik, hogy elérte korának legmagasabb papi rangját. Imhotep pozícióját nem pusztán a fáraó kegyének, hanem saját széles körű műveltségének is köszönhette, hiszen a korabeli Egyiptomban a kiemelkedő tudással rendelkező emberek kerültek hasonlóan magas papi méltóságokba. Címeinek teljes listája:
Imhotep Dzsószer egyik legbelső tanácsosaként és főépítészeként tevékenykedett. Egyike volt annak a kevés halandó embernek, akit fáraó szoborcsoportja részeként ábrázoltak, és annak a kevés egyiptominak, akit halála után az istenek sorába emeltek. Kultuszának központja Memphisz volt. Az első átmeneti kortól kezdve költőként és filozófusként is nagyra tartották, mondásaira versekben utaltak: „Hallottam Imhotep és Hórdzsedef szavait, akikről oly sokat beszélnek.” 3 
Sírjának holléte már az ókorban feledésbe merült, 4  és a megtalálására tett kísérletek ellenére a mai napig ismeretlen. Valószínű, hogy Szakkarában található. Imhotep személyének történetisége minden kétséget kizáróan bizonyítható korabeli feliratok alapján, amit még életében írtak Dzsószer egy szobrának talapzatára , egy másik felirat Szehemhet befejezetlen lépcsős piramisa körzetének falán említi. 5  6  Utóbbi alapján feltételezhető, hogy Imhotep valamivel túlélte Dzsószert és utóda, Szehemhet uralkodása idején a fáraó piramisán dolgozott, amit Szehemhet uralmának rövidsége miatt nem fejeztek be. 7 
Imhotep legjelentősebb építészeti alkotása Dzsószer halotti emlékműve és temploma Szakkarában, amely az egyiptomi építészet első monumentális kőalkotása. Emellett mára elveszett filozófiai művei is jelentősek voltak, személyében tisztelik a később Egyiptom-szerte közkedvelt bölcsességirodalom egyik első művelőjét. Az életbölcsességeket frappáns, velős formában megragadó mondásait, illetve az ezekből álló művének az ókori hagyomány alapján csupán címét ismerjük: Bölcs mondások könyve.
Imhotep tervezte Dzsószer fáraó piramisát, a szakkarai ún. lépcsős piramist. 8  Korábban a fáraók masztabasírokba temetkeztek. Lehetséges, hogy ő használt elsőként oszlopokat az építészetben. Idealizált alakjához, melyet a ptolemaida korban is ismertek, később még több eredményt társítottak. Manethón egyiptomi történész neki tulajdonítja egy Dzsószer uralma alatt épült, kővel borított épület létrehozását is, bár nem ő volt az első, aki kőből épített: kőfalak, -padlók, ajtókeretek már az archaikus korban is előfordultak, bár a Lépcsős piramishoz hasonlóan nagy épület korábban sosem készült kizárólag kőből.
Az egyiptomiak ezenkívül több találmányt is neki tulajdonítottak, például a papirusztekercs készítését vagy jobbá tételét. James Henry Breasted szavaival élve:
„Papi bölcsességében, mágiában, bölcs mondások megformálásában, orvostudományban és építészetben Dzsószer uralmának ez a figyelemreméltó egyénisége olyan hírnevet szerzett magának, hogy a mai napig nem merült feledésbe. Ő volt a későbbi írnokok patrónusa, akinek rendszeresen italáldozatot mutattak be az írófelszerelésükhöz tartozó vizeskorsóból, mielőtt munkához láttak.”
Imhotepet az egyiptomi orvostudomány megalapítójának is tartják. 9  10  11  Feltételezetten ő a szerzője az Edwin Smith-papirusz néven ismert orvosi szövegnek, melyben anatómiai megfigyelések, betegségek és gyógymódjaik leírása szerepel; figyelemreméltó, hogy természetfölötti dolgok nem kapnak benne szerepet. A ma létező papiruszt valószínűleg i. e. 1700 körül írták, de lehetséges, hogy egy ezer évvel régebbi szöveg másolata, bár nem bizonyított, hogy Imhotep a szerzője. 12 
A ptolemaida kori, felső-egyiptomi Éhség-sztélén szerepel egy legenda, ami egy Dzsószer idejében történt, hét éven át tartó éhínségről szól. Imhotep nagy szerepet játszott abban, hogy az éhínség véget ért: egyik papja elmagyarázta a királynak Hnum isten kapcsolatát a Nílus áradásával, a király pedig ezután álmot látott, melyben a Nílus-isten beszélt hozzá és megígérte, véget vet a szárazságnak.
Mivel a gyógyítás feltalálójának tekintették, időnként úgy vélték, ő az, aki Nut égistennő testét tartja a föld fölött, mivel Nut és Geb  elválasztása egymástól az, ami szétoszlatja a káoszt. Emiatt Imhotepet Nut fiának is tartották. Ábrázolásokon Hathorral is ábrázolják, és Maattal, az igazság és a világ rendjének istennőjével is összefüggésbe hozzák, mivel felelős volt a káosz távol tartásáért, így a világrend fenntartásáért.
Kétezer évvel halála után már a gyógyítás isteneként tisztelték. Az ókori görögök Aszklépiosszal azonosították. Thébában összefüggésbe hozták a XVIII. dinasztia idején ott élt, szintén istenített Hapu fia, Amenhoteppel is; testvéreknek tekintették őket. 13 
Istenítése folytán mítoszok is kialakultak köré: anyját, Heredu-anhot félisteni státuszúvá tették azzal, hogy Banebdzsedet isten lányának tartották. 14  Mivel Ptah fiának is tartották, 15  azt is állították, hogy anyja Ptah hitvese, Szahmet volt, és hogy az ő kultuszhelyükön, Memphiszben született.
A görög-római korban Imhotepet Thottal, az írás, oktatás, írásbeliség és írnokok istenével is azonosították.
Egy, a későkorban élt hölgy, Taimhotep, Ptah főpapjának felesége sztéléjén beszámol arról, hogy „Imhotephez, Ptah fiához” fohászkodott fiúgyermekért. 16 
Imhotep alakja felbukkan a Universal Pictures 1932-es A múmia című filmjében, itt Boris Karloff formálta meg. 17  1999-ben Brendan Fraser és Rachel Weisz főszereplésvel készített remake-et, majd A múmia visszatér címmel folytatást a stúdió. Ezekben a filmekben Arnold Vosloo alakította Imhotepet. 18 
