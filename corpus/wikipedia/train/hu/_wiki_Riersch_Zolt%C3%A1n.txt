Pontosságellenőrzött
Riersch Zoltán  újságíró, szerkesztő, író, költő, esszéista, publicista.
Újságíróként szerkesztette a Krónikát, a Monitort. Felelős szerkesztője volt a HetiMix Magazinnak, és a Dél-Zalai Civil Népújságnak. De megjelentek írásai más, több, zalai és országos napilapban, kulturális folyóiratban, - Zalai Hírlap, Kanizsa Újság, Régiós Magazin, Pannon Tükör, Kláris, Lyra, Búvópatak, több hazai és nemzetközi, főleg erdélyi honlapokon.
Számtalan helyre hívták, hívják műsoros estre, író-olvasótalálkozóra.  Verseivel, írásaival szerepelt már pl. Zalaszabar, Zalakomár, Murakeresztúr, Miklósfa, Rédics, Liszó községekben, Gyömrő, Letenye, Csurgó, Nagykanizsa városokban, de köteteivel többször bemutatkozott már Budapesten a Krúdy Szalonban.
Az interneten, a HetiMix Internetes Magazin, a Szuperinfó és a Computeria segítségével, nagysikerű, országos novella és verspályázatokat szervezett és szerkesztett. A beérkezett, s olyan kompetenciák, mint Pék Pál, dr. Ördög Ferenc, dr. Márkus Ferenc, Fa Ede, Lehota János, Kardos Ferenc, a Kanizsa Műhely költői által zsűrizett pályaművek főszerkesztőjeként és kiadójaként bábáskodott az így született versek és novellák antológiáinál.  Pl. Metamorfózis, Álmok, Lélekírók.
Megálmodta, megszervezte, és vezette zalai írók és költők közreműködésével az első Szertics László Irodalmi Alkotótábort, de felelős szerkesztőként közreműködött több költészet napi, és egyéb kulturális és sportrendezvényen.
Tagja volt a Kanizsa Műhelynek, a Zalai Írók Egyesületének, és a Magyar Újságírók Országos Szövetségének. Alapító elnöke az Aranyecset Irodalmi, Előadóművészeti, Képzőművészeti és Zenei Egyesületnek. Jelenleg is tagja a nagykanizsai a Civil Kerekasztalnak, a Napfény Rákbetegek és Hozzátartozói Egyesületnek, a Mozgáskorlátozottak Egyesületének, budapesti Krúdy Gyula Irodalmi Körnek, titkára a Takács László Irodalmi Körnek.
Harmincöt antológia társszerzője. A Raszter Könyvkiadó segítségével 2004 évben kiadott Minden idők csókja című antológiában Faludy György zsűrizte versét. Írásait több nyelvre  lefordították. 
Megosztott Primavera – díjat kapott 2005-ben, Mosoly – díjat 2009-ben. A Krúdy Gyula Emlékbizottság 2008-ban Budapesten a Krúdy Szalonban, Krúdy Gyula egykori törzshelyének dísztermében Krúdy Díszoklevéllel tüntette ki. 2009.. évi Költészet Napon a Krúdy Szalonban tartott ünnepségen átvette a Krúdy - díjat .
