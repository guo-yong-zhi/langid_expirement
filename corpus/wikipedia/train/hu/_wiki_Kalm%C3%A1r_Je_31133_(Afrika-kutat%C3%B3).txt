Pontosságellenőrzött
Kalmár Jenő, született Herman Jenő  magyar Afrika-kutató, néprajzi gyűjtő.
Herman Ábrahám és Barok Franciska fia. Katonai akadémiát végzett és mérnök lett. Egy ideig Berlinben élt és dolgozott, egyebek között mint a Berlini Magyar Egyesület elnöke, később – 1899-től – a Gesellschaft für Südkamerun  alkalmazottja. Ebben a minőségében került ki Kamerunba, ahol feladata Hátsó-Kamerun kikutatása és feltérképezése, kereskedelmi telepek létesítési lehetőségeinek feltárása volt.  Megszakításokkal összesen 12 évet töltött Afrikában, ezalatt néprajzi gyűjtéssel és kartográfiai munkálatokkal is foglalkozott. Afrikából írt, családtagjainak szóló levelei érzékletes leírását adják ottani életének és a bennszülöttek szokásainak, sőt egymás közötti és az európaiakkal szemben vívott, sok áldozattal járó harcainak is. Később a Dél-Kamerun Rt. vezérigazgatójának nevezték ki.
Miután 1912-ben hazatért, tapasztalatairól, élményeiről több előadást is tartott tudományos társaságokban, egyebek között a Magyar Földrajzi Társaságban, a Néprajzi Társaságban és a Szabadkai Kereskedelmi Egyesületben. Ezek egy része nyomtatásban is megjelent a Magyar Néprajzi Múzeum Értesítőjében , illetve az Erzsébet Népakadémia közgyűlési anyagait publikáló füzetekben . A magyar Néprajzi Múzeumot 1916-ban értékes, Kamerunból származó, több mint 200 darabból álló etnológiai gyűjteménnyel gazdagította. Néhány sajátkezű térképvázlatát és útleírását, előadásainak anyagát a Magyar Földrajzi Múzeum őrzi.
Mint tartalékos honvéd százados, részt vett az első világháborúban és súlyosan meg is sebesült. Megkapta a vaskoronarendet és a német vaskeresztet. Néhány háborús „kalandját” cikk formájában is megírta.
A háború után Pozsonyban telepedett le, ott alapított családot. 1921-ben megalapította az Orient szőnyegszővő vállalatot, melynek tulajdonosa volt. 1937-ben hunyt el.
Kongó egyik mellékfolyóját róla nevezték el Kalmárnak. 2 
