Pontosságellenőrzött
Botházi Egry Zoltán  huszár ezredes, országgyűlési képviselő, Borsod vármegye törvényhatósági bizottságának tagja, a nyékládházai református egyház főgondnoka, a Nyékládházai Hitelszövetkezet elnöke, nyékládházi földbirtokos. 1 
Régi erdélyi református nemesi család sarja, amely a Mezőségből származik, és tagjai ott a "botházi"  nemesi előnevet is viselik. Középiskoláit a kolozsvári református gimnáziumban végezte. Ezután 1894-ben elvégezte a budapesti hadapródiskolát, majd katonai szolgálatát a volt 5. közös gyalogezredben kezdte meg. Később a lovassághoz lépett át és 1900-tól a 15. huszárezred kötelékében teljesített szolgálatot. Az első világháború kitörésekor mint századparancsnok ment ki a harctérre ezredével és az orosz fronton teljesített elsővonalbeli szolgálatot. 1916-ban őrnaggyá léptették elő, és 1918 tavaszán az olasz harctérre ment. Vitéz és bátor magatartásáért a III. osztályú katonai érdemkereszttel, majd a Signum Laudis-szal tüntették ki és még több háborús kitüntetése volt. A Tanácsköztársaság kitörésekor nyugdíjaztatását kérte, majd Erdélybe ment, ahonnan azonban a románok kiutasították. 1919 őszén menekült el Erdélyből és ekkor továbbfolytatta katonai pályáját. 1922-ben mint ezredes került nyugdíjba és azóta Nyékládházán, Borsod vármegyében, a felesége négyesi Szepessy Aranka családi birtokán gazdálkodott. Erőteljesen részt vette megyei társadalmi és egyházi életben: a nyékládházi református egyházközségi főgondnok, valamint a járási mezőgazdasági bizottsági elnök, megyebizottsági tag, a kisgyűlés tagja és több kulturális és társadalmi egyesületben visel tisztséget. 1936 márciusában időközi választáson a Nemzeti Egység Pártja programjával a mezőcsáti kerületben indult a választási küzdelembe, és ekkor mandátumot kapott, amit haláláig betöltött. Főként gazdasági kérdésekkel foglalkozott. 2 
1941. április 14.-én hunyt el Nyékádházán.
Egry Zoltán felesége, a nemesi származású négyesi Szepessy Aranka asszony, akinek a szülei négyesi Szepessy András , mezőnyéki és ládházi földbirtokos, 3  és okolicsnai Okolicsányi Mária  voltak. 4  Az apai nagyszülei négyesi Szepessy József , Borsod vármegye hadi főadószedője , földbirtokos és mihályfai Gencsy Zsófia  voltak. Az anyai nagyszülei okolicsnai Okolicsányi Gusztáv , szolgabíró, földbirtokos és kesseleőkeöi Majthényi Mária  voltak. 5  Egry Zoltánné Szepessy Aranka fivére, négyesi Szepessy András , császári és királyi kamarás, ezredbeli őrnagy, földbirtokos, akinek hitvesétől, csongrádi Bághy Eleonóra  asszonytól született lánya Szepessy Eleonóra, Vattay Antal  altábornagynak a felesége. Egry Zoltán és Szepessy Aranka házasságából nem született gyermek.
