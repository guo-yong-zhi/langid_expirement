Pontosságellenőrzött
Midkemia Raymond E. Feist amerikai író egyes fantasyregényeinek színhelye. A képzeletbeli világot egy csapat San Diegóban tanuló egyetemista találta ki az 1970-es években.
Ebben az időszakban nagy Dungeons&Dragons-láz tombolt Amerikában. Mivel azonban a csütörtök, majd péntek esténként összeülő játékosok unalmasnak találták a D&D akkor még meglehetősen kezdetleges világát, úgy döntöttek, saját világot hoznak létre. Összeszedték az európai középkorral kapcsolatos ismereteiket, illetve a fantasyregényekből szerzett tapasztalataikat, s ezekből gyúrták össze saját ízlésük alapján Midkemiát. Ők alkották meg lakóit, az országokat, a politikai szövetségeket és ellenségeket, a mágia rendszerét, az istenek panteonját. Legnagyobbrészt ebben a többek által létrehozott világban játszódnak Feist művei.
Amikor 1982-ben megszületett a Mágus ötlete, Midkemiában még javában kalandoztak az eredeti szerepjátékosok karakterei. Annak érdekében, hogy ne kerüljön összeütközésbe a péntek esti játékok eseményeivel, Feist első regénye cselekményét a szerepjátékvilág történeténél 500 évvel korábbra helyezte. Így aztán szabadon alakíthatta a történetet, és megírhatta, hogyan is került a Széles Ösvény mágiája Midkemiába.
Midkemia három kontinense Triagia, Novindus és Wynet.
A kontinens három részre oszlik: Kelethonra, Folyamhonra és Nyugathonra.
Kelethon  két nagyobb területből áll: a Tűzföldből  és a Nagy-sztyeppéből , de ide tartozik a Kígyó-folyó Városa is.
Folyamhon alkotja a földrész szívét: ez Novindus legsűrűbben lakott térsége. A Vedra a Sothu-hegységben ered, és délnyugati irányban végigfolyik a termékeny mezőgazdasági övezeten. A folyótól nyugatra terül el a Djam-síkság, az a viszonylag barátságtalan füves alföld, amelyet még a jeshandiknál is primitívebb nomádok laknak. Ezen túl magasodik a Ratn'gary-hegység – az Istenek Csarnoka – gigászi vonulata, amelyet délről a tenger, északról pedig Irabek erdeje határol. Ez utóbbi a Ratn'gary- és a Sothu-hegység között húzódik. Ezen az észak-déli irányban hegyekkel és erdőségekkel lezárt területen túl fekszik Nyugathon.
A Ratn'gary-hegység jelentőségét az adja, hogy két legmagasabb csúcsán, a Mennybolt Oszlopain áll az istenek otthona, a Mennyei Város – vagy legalábbis az emberek úgy mondják. A hegyormok lábánál helyezkedik el a Nekropolisz, a Halott Istenek Városa. A völgy legnagyobb templomát, amely hátával a hegynek támaszkodik, a négy elveszett isten emlékének szentelték. Ennek mélyén húzódik a Holtak Csarnokának, Lims-Kragma birodalmának bejárata.
A kontinenshez tartozik még Pa'jkamaka szigetkirálysága is, amely a szárazföldtől mintegy 500 kilométerre helyezkedik el.
Novinduson fő nyelvként a kesh egy dialektusát beszélik, mivel az első emberi telepesek a Nagy Kesh Birodalomból származnak. Ideérkezésük egy vallásháborúnak köszönhető. Sok száz évvel az általunk megismert történetek előtt Ishap egyházában szakadás történt. A papok egy része úgy vélte, hogy Ishap nem egyszerűen főisten, hanem ő az egyetlen isten, Al-maral, és csak az ő különböző aspektusait imádják kisebb istenekként a többi egyházak. Ennek a hitnek a követőit eretnekként üldözték, és életük védelmében menekülni kényszerültek – így vetődtek el végül Novindusra.
Ezen a földrészen élnek a pantathiánus kígyóemberek, az egyik valheru teremtményei is. Ők folyamatosan azon munkálkodnak, hogy istennőként imádott teremtőjüket, Alma-Lodakát visszahozzák Midkemia világára. Sikerük azonban azzal a katasztrofális következménnyel járna, hogy a világ minden élőlénye elpusztulna – beleértve a kígyóembereket is.
Még egy valheru teremtményei, Draken-Korin tigrisemberei is Novinduson élnek. Ők azonban nem várják vissza a sárkány nagyurakat – szabad népként élnek a Ratn'gary hegység erdeiben, és senkit sem engednek be a területükre. Egy nagy városuk van, a Tigrisek Városa, ebben azonban nem járt olyan ember, aki vissza is tért volna, hogy elmesélje milyen.
Triagia országai a Szigetkirályság, Elvandar, Roldem, a Nagy Kesh Birodalom, a Queg Királyság, a Kesh Konföderáció, a Szabad Városok és a Keleti Királyságok .
Elvandar, a tündék ősi otthona a Szigetkirályság nyugati felének északi határán fekszik, egy hatalmas erdőségben. Határait vadállatok és mágia óvja a hívatlan vendégektől. Központja egy hatalmas fákra épült város, amelyben a közlekedés utak helyett a fák között átívelő hidakon történik. Sok fa lombozata arany, ezüst, illetve fehér színben tündököl. A kecses léptű, halk szavú tündék sok száz évig élnek. Ők Midkemia legősibb élő faja. A többi régi fajhoz hasonlóan ők is a valheruk szolgái voltak, amíg a káosz háborúk után a sárkány nagyurak el nem tűntek a világról. Elvandar és a tündék uralkodója Aglaranna királynő, és házastársa Tomas, az emberből lett valheru.
A Keleti Királyságok összefoglaló néven emlegetik a Szigetkirályságtól keletre a Könnyek Tengeréig húzódó területet. A közepén húzódó hegységben önálló törzsek élnek, a többi területen pedig kis városállamok és királyságok illetve hercegségek találhatók. A kis államok szinte állandóan háborúban állnak egymással, amikor pedig éppen nem háborúznak, politikai téren igyekeznek hatalmat szerezni egymás fölött. A legerősebb közöttük talán az Olasko Hercegség, amelynek uralkodói családját rokoni szálak fűzik Roldem királyi családjához.
A Kesh Konföderáció  a Kesh Derekának nevezett hegylánctól délre elterülő ország. Kisebb nemzetek csoportjából áll. Eredetileg a Nagy Kesh Birodalom részét alkotta, de az itt élő vazallus államok többször is szövetkeztek, és rövidebb-hosszabb időre sikerült is önállóvá válniuk.
A Nagy Kesh Birodalom  a kontinens déli felének legnagyobb részét magában foglalja. Hatalmas területén számos különböző népet és kultúrát olvaszt magába. A birodalmat az istenektől eredeztetett császárnő, az „Úrnő, Aki Maga Kesh” irányítja. Egykor a Császárság a kontinens legnagyobb részét uralta, de először leszakadt róla Queg, majd a sokkal nagyobb területű Alsó-Kesh is kivívta függetlenségét, a harcok folyamán pedig a Szigetkirályság elfoglalta a legészakibb tartományt, Bosaniát. A Királysággal közös határ az Álmok-völgyében húzódik, amely állandó csatározások színtere.
Kesh, a királynő székhelye az Overn-mélység partján fekszik. A főváros központi részén, egy fennsíkon áll az önmagában is város méretű császári palota, ahol kizárólag tisztavérű keshiek, vagyis a császári család rokonai laknak. A más származású tisztviselők és szolgák csak dolgozni járhatnak oda. Azért, hogy a zsúfolt alsóváros lakói is élvezhessék az ünnepi látványosságokat, és láthassák a bűnösök kivégzését, Kesh legjobb mérnökei ötvenezer nézőt befogadó gigantikus amfiteátrumot építettek annak a fennsíknak az oldalába, amelyen a felsőváros nyugszik. A palotából számos alagút vezet az amfiteátrumba.
Ashunta a Császárság legdélebbi városa. Itt és környékén élnek az ország talán legjobb lovasai. Népe nagyon ragaszkodik nemzeti öntudatához, bár már évszázadok óta Keshhez tartoznak, megőrizték sajátos szokásaikat. A nőket tulajdonnak tekintik, és ennek megfelelően adják-veszik. A férfiakat arra nevelik, hogy a mély érzelmek – köztük a szerelem – megvetendők, és csak vágyra van szükség, hogy fiakat nemzzenek.
Durbin a Nagy Kesh Birodalom egyik szinte önálló kormányzású városa a Jal-Pur sivatag északi részén. Kalózok, rablók és rabszolgavadászok otthona. A város felügyeli az egyetlen megművelhető területet az Álmok Völgye és a Toll-lak hegység között, valamint az egyetlen biztonságos kikötőt Határszéle és Ranom között.
A Rabszolgakereskedő Céh, a Kincsvadász Céh és a Parti Kapitányok Szövetsége, vagyis a Hármak irányítják a várost, bár hivatalosan a császárnő által kinevezett kormányzó az úr. Durbinban rendkívül jó a közbiztonság, mivel a rendbontókat – különösképpen pedig a tolvajokat – a Hármak rendelete alapján rabszolgaságra ítélik. A Császárság északi területeinek legnagyobb rabszolgapiaca.
A Roldem Királyság a Királyság Tengerén belül elterülő legnagyobb szigeten lévő független királyság. Fővárosa, Roldem egy hatalmas öböl partján található, a sziget keleti oldalán. Itt rendezik meg ötévente a Mesterek Udvarának világszerte híres vívóversenyét. A Mesterek Udvara nemzetközi vívóakadémia, amelyet az első győztes adományából építettek. Jelentősek még a város fürdői, amelyeket a gazdagok előszeretettel látogatnak.
A Queg Királyság a Keserű-tenger legnagyobb szigetén terül el. Mivel minden oldalról „ellenségek”  veszik körül, hatalmas hadiflottával rendelkezik. Elsősorban kereskedelemmel foglalkoznak, bár gyakran kalózkodnak is. Legértékesebb árucikkük a quegtűzolaj, de jellemző kereseti forrásuk a rabszolga-kereskedelem is. A sziget vulkanikus eredetű, és talaja rendkívül alkalmas a mezőgazdasági termelésre, az időjárás pedig a meleg tengeráramlatoknak köszönhetően enyhe. Ebből adódóan az ország háborús időkben képes ellátni önmagát az alapvető szükségleti cikkekkel. Ezért sikerülhetett a forradalom, mely után Queg elszakadt a Nagy Kesh Birodalomtól, amelynek eredetileg része volt. Az ország lakói az ősi Kesh igazi leszármazottainak tekintik magukat, és nyelvüket is megőrizték, ezért hasonlít az annyira Novindus nyelvéhez. Az idegenek helyzete szinte lehetetlen az országban, mivel aki nem a Queg Királyság polgára, annak nincsenek törvényes jogai a szigeten. A külföldiek kizárólag egy helyi polgár kezességével tehetik be a lábukat az országba, különben bárki elfoghatja, és eladhatja őket rabszolgának. Az illető polgár azonban bármikor visszavonhatja kezességét, s ilyenkor a vendég azonnal elveszíti jogait. Az országot a gazdag kereskedők kormányozzák. A legrégebbi családok öröklődő joguk révén vehetnek részt a végrehajtó hatalom, a Birodalmi Szenátus munkájában, akinek azonban elegendő pénze van, az vásárolhat magának helyet benne.
A Szabad Városok a Keserű-tenger északnyugati partján található városok, melyek Natal vezetésével függetlenné váltak, miután a Szigetkirályság meghódította Bosaniát. A városok délről északra: Lan, Őrgrófvárad, Port Natal, Bordon, Natal. Az itteni lakosok kesh származásúak, és viszonyuk feszült a Szigetkirálysággal, mivel tartanak a beolvasztástól. Ugyanakkor úgy érzik, őseik hazája, a Nagy Kesh Birodalom elárulta őket, amikor az Alsó-Kesh megtartásáért folyó háború során minden katonai erőt kivont a Jal-Pur sivatagtól északra fekvő területekről, és így védtelenül hagyta Bosaniát. Az itt élő parasztok magukra maradtak a manók, trollok és mordelek járta vidéken, és sorsuk hosszú ideig a túlélésért folytatott kemény harc maradt.
A Szigetkirályság  hatalmas ország, azért viseli ezt a kissé meglepő nevet, mert eredetileg egyetlen szigetből állt. A történetek idején ez a sziget, illetve az ezen elterülő város – Rillanon – a királyság fővárosa. A Szigetkirályság megalapítása a sok száz éve uralkodó conDoin család nevéhez fűződik. Az első királyuk, Dannis uralma alatt egyesítette a szigetet, majd megkoronázása után elfoglalta a környező szigeteket. Kétszáz évvel későbbi leszármazottja, Delong terjesztette ki Rillanon hatalmát a szárazföldre – Bas-Tyra meghódításával. A Nagy Kesh Birodalom belső háborúját kihasználva a Szigetkirályság tovább terjeszkedett Bosania felé, és Borric herceg nagyapja idején a Keserű-tengertől a Végtelen-tengerig terjedő terület elfoglalásával az ország elérte jelenlegi méretét. A nyugati országrész fővárosa a trónörökös székhelye, Krondor lett. A Nagy Kesh Birodalommal közös határ az Álmok Völgyében állandó kisebb összecsapások színhelyévé vált. Az országban számos nép él: északon barbár törzsek, délen és keleten pedig sok az eredetileg kesh származású lakos. A történetek szempontjából legjelentősebb városai Krondor, Crydee és Rillanon.
Ez a kontinens hajóval gyakorlatilag elérhetetlen messzeségben van a másik kettőtől, ezért csak Feist nyilatkozatából  ismert. A földrészt hatalmas sziklafennsík osztja ketté. Az alsó részen teljesen átlagos emberek élnek. A felső rész, , óriási füves pusztaság; hatalmas hüllők és a középkori skótokhoz hasonló életvitelű emberek népesítik be.
Midkemia világát hét nagyobb és tizenkét kisebb isten irányítja.
