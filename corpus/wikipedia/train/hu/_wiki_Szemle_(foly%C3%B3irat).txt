Pontosságellenőrzött
Szemle A két világháború közt több lap is indult Romániában magyar nyelven Szemle cím alatt.
1. Temesváron 1920-ban megjelent irodalmi folyóirat. Szerkesztője Vértes Tivadar volt. Összesen két száma jelent meg, többek között Babits Mihály, Barta Lajos, Déry Tibor, Juhász Gyula, Szép Ernő, Tóth Árpád, a bánságiak közül Endre Károly, Fémes László, Szegedi István verseit, prózáját közölte.
2. Nagyszalontán 1927. december 25-től megjelent „politikai, társadalmi, közgazdasági és irodalmi lap”. Eleinte hetenként, az 1928/4. számtól hetente kétszer, majd az 1929/34. számig naponta, ettől kezdve megszűntéig  alkalmilag jelent meg. Laptulajdonosa és igazgatója Kovács Béla tanár, főszerkesztője előbb Erdélyi Kálmán, majd  Kibédi Sándor volt, állandó munkatársa Simon Endre, aki Karikás álnéven közölte cikkeit. Megszűnése összefügghetett azzal, hogy a laptulajdonos 1931-ben a Liberális Párt színeiben a város polgármestere lett, s a tizennégyezres lélekszámú szalontai magyarság olvasórétege átpártolt a másik két laphoz.
Hangzatos és terjengős alcíme ellenére a Szemle felét hirdetések és mozireklámok foglalták el, de megjelentek benne a város hely- és művelődéstörténetére, akkori politikai életére vonatkozó – ma már értékesnek tekinthető – cikkek is. Megismerhetők belőlük az 1928. december 12-i parlamenti választások időszakának helyi és Bihar megyei párt-erőviszonyai, a Magyar Párt, az egyházak belső életének eseményei, a helyi dalárda, az Arany János Múzeum gondjai, a helyi művelődési élet , az 1910–28 közötti időszak helyi születési és halálozási statisztikái.
Közölte a lap Huzella Ödön, Maksay Albert, Tabéry Géza néhány versét-novelláját, Sárközi Gerő parasztköltő verseit, több Eminescu-fordítást, beszámolt a kolozsvári és nagyváradi írók Nagyszalontán rendezett találkozóiról.
Szemléletét a pártok irányában elfogulatlanság, társadalmi konzervativizmus jellemezte, olvasótáborát elsősorban az értelmiségi rétegből kívánta toborozni, s ennek igényeihez igazodott.
