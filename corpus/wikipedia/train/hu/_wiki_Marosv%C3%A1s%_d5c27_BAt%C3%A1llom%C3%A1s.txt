Pontosságellenőrzött
Marosvásárhely vasútállomás, a helyi köznyelvben a Nagyállomás a város délnyugati részén  és a 405-ös vasúti mellékvonalon helyezkedik el. 1871-ben nyitották meg, jelenlegi főépülete a két világháború közötti időszakból származik.
A kiegyezés után lendületet vett a viszonylag elszigetelt Erdély közlekedési hálózatának kiépítése. 1868-ban a Magyar Keleti Vasúttársaság megkezdte a Nagyvárad–Kolozsvár–Brassó fővonal kiépítését, mely egy Marosvásárhely felé vezető mellékvonalat is tervbe vett. A városban már 1869 végén megkezdődtek a munkálatok, 1870-ben pedig javában folyt a vasút építése. A fővonalból kiágazó 59 kilométer hosszúságú, Székelykocsárd–Marosvásárhely másodrangú vonalat végül 1871. november 20-án adták át a közforgalomnak. 1  2 
1886-ban elkészült a Szászrégenig, 1905-ben a Dédáig vezető szakasz, 1909-ben pedig megnyílt a Székelyföldön keresztül Brassóig haladó úgynevezett székely körvasút, ezzel a vonal jelentősége is növekedett. 1915-ben adták át a Marosvásárhely–Parajd szárnyvonalat. 2 
Az eredeti állomásépület MÁV típusterv alapján, 1870-ben épült. A jelenlegi főépület az első világháború utáni időből származik; 1962-ben átépítették. 1  A 2010-es években uniós pénzalapokból felújították az állomást, a vágányokat kicserélték, a peronokat átépítették és akadálymentesítették, az állomásépület várótermét kibővítették, elektronikus kijelzőket helyeztek el. 3 
2021. november 20-án, a vasútvonal átadásának 150. évfordulóján kétnyelvű emléktáblát avattak és ünnepséget tartottak az állomáson. 4 
Az állomáson csak a 405-ös Székelykocsárd–Déda, nem villamosított vonal halad át. A 408-as Marosvásárhely–Parajd-vasútvonal 1997-ben megszűnt. 5 
A régi indóház, 1915
Az új épület
A 2021-ben avatott emléktábla
Vágányok és peronok
A peron végén
