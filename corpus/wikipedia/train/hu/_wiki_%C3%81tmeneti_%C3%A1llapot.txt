Pontosságellenőrzött
Egy kémiai reakció átmeneti állapota egy adott térbeli elrendeződés a reakciókoordináta mentén. Definíció szerint e reakciókoordináta mentén a legnagyobb potenciális energiával rendelkező állapot. Ebben a pontban – tökéletesen megfordíthatatlan reakciót feltételezve – az ütköző reaktáns molekulákból mindig termék keletkezik. 1  Jelölésére gyakran a kettő keresztet  használjuk.
Az alábbi példán a brómetán és egy hidroxidion közötti SN2 reakció átmeneti állapota látható:
Az aktivált komplex megnevezés jelentheti egy reakció átmeneti állapotát, de bármely más, a reakciókoordinátán a reaktánsok és termékek közé eső állapotot is, különösen, ha az közel van az átmeneti állapothoz. 3 
Az átmeneti állapot fogalma számos, a kémiai reakciók sebességével foglalkozó elméletben fontos szerepet játszott. Ezek közül az első az átmeneti állapot elmélete  volt, melyet elsőként 1935 körül fejlesztett ki Eyring, Evans és Polányi, és amely a reakciókinetika által ma is használt fogalmakat vezetett be.
A reaktáns molekulák közötti ütközés hatására vagy megy végbe kémiai reakció, vagy nem történik változás. Ennek kimenetele több tényezőtől függ, például a relatív mozgási energiától, az ütköző molekulák orientációjától és belső energiájától is. Még ha az ütköző részecskék aktivált komplexet hoznak is létre, nem szükségszerű, hogy abból termék keletkezzen, a komplex szétesve visszaalakulhat a reaktánsokká is.
A kvantummechanikai törvények miatt az átmeneti állapotot nem lehet megragadni vagy közvetlenül észlelni; annak populációja zérus. Elmésen kivitelezett spektroszkópiai eljárásokkal azonban megközelíthető az adott módszer által megengedett időfelbontás. A femtokémiai IR-spektroszkópiát pontosan erre a célra fejlesztették ki, ezáltal lehetővé válik az átmeneti állapot pontjához nagyon közeli molekuláris szerkezetek vizsgálata. A reakciókoordináta mentén gyakran reaktív köztitermékek is találhatók, melyek energiája alig különbözik az átmeneti állapotétól, ezért ezeket nehéz megkülönböztetni egymástól.
Az átmeneti állapothoz tartozó szerkezet meghatározható a vizsgált kémiai részecske potenciális energia felületén  elsőrendű nyeregpontok keresésével. 4  A potenciális energia felület elsőrendű nyeregpontja olyan hely, mely egy kivételével minden irányban minimumot képvisel.
A Hammond-elv kimondja, hogy az átmeneti állapot szerkezete attól függően hasonlít jobban a termék vagy a kiindulási anyag szerkezetéhez, hogy melyiknek nagyobb az entalpiája. A kiindulási anyagra hasonlító átmeneti állapotot reaktánsszerűnek, a termékre hasonlítót termékszerűnek mondjuk. A Hammond-elv tehát az endoterm reakciókra termékszerű, az exoterm reakciókra reaktánsszerű átmeneti állapotot jósol.
Az átmeneti állapot helyét kvantitatíven megadó dimenzió nélküli reakciókoordináta segítségével megállapítható, hogy egy adott reakció esetében érvényes-e a Hammond-elv. 5 
A szerkezet–összefüggés elve kimondja, hogy a reakciókoordináta mentén történő szerkezeti változások az alapállapotban úgy mutatkozhatnak meg, mint a reakciókoordináta mentén a kötéstávolságok és kötésszögek szokásos értékétől történő eltérés. 6  Ezen elmélet szerint, ha egy adott kötés hossza az átmeneti állapotot elérve növekszik, akkor ez a kötés már alapállapotban is hosszabb az olyan vegyületekben mérhetőhöz képest, amelyeknél nincs ilyen átmeneti állapot. Az elvre példa az alábbi biciklusos vegyületek esete. 7  A bal oldali molekula a biciklooktén, amely 200 °C-on retro-Diels–Alder reakcióban etént ad le.
Ha az elmélet helyes, a jobb oldali vegyülethez képest  a hídfő szénatomon a szén–szén kötés hossza várhatóan rövidebb, mivel az átmeneti állapot felé haladva ez a kötés kettős kötés jelleget nyer. Ezen két vegyület esetében az elméleti várakozást igazolták a röntgenkrisztallográfiás mérések.
Az enzimkatalízis egyik lehetősége az átmeneti állapot stabilizálása elektrosztatikus kölcsönhatás révén. Az átmeneti állapot energiájának csökkentésével lehetővé válik, hogy a kiindulási anyag nagyobb populációja érje el az átmeneti állapoton átjutáshoz szükséges energiát, és így termékké alakuljon.
Ez a szócikk részben vagy egészben  a   Transition state című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel. Ez a jelzés csupán a megfogalmazás eredetét és a szerzői jogokat jelzi, nem szolgál a cikkben szereplő információk forrásmegjelöléseként.
