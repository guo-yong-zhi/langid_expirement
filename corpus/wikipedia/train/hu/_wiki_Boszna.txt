Pontosságellenőrzött
A Boszna  folyó Bosznia-Hercegovina területén, a Száva jobb oldali mellékfolyója. Hosszúságát tekintve harmadik leghosszabb folyó az országban és a Neretva valamint az Orbász mellett a legjelentősebb bosnyák folyók közé tartozik. 1 
A római korban Basana néven jegyezték és érdekesség, hogy ettől eltekintve nem ismert más nyelveken a Bosznától eltérő említése a folyónak.
A folyó a Dinári-hegységből az Alföld felé folyik. Szarajevó közelében, az Igman hegyen ered 560 m magasan. Az Igmanon található Vrelo Bosne  közkedvelt kirándulóhely. Előbb északnyugatnak, majd északnak, végül északkeletnek fut. Šamacnál ömlik a Szávába. Hossza 271 km, közepes vízhozama 174 m³ másodpercenként. Vízgyűjtő területe 10 457 km². 
Mellékfolyói a Miljacka, a Krivaja, a Spreča, a Lašva és az Usora. 
A folyó által kialakított völgyben az ország ipari központja található és több mint egymillió ember él a folyó menti településeken. Jelentősebb városok: Visoko, Kakanj, Zenica, Zavidovići, Žepče, Maglaj, Doboj és Modriča. A folyó vízi energiájának hasznosítása érdekében fejlesztések kezdődtek, melynek keretében hat 76 megawattos vízierőművet építenek norvég vállalatok. 2  
