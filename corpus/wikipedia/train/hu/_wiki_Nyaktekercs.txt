Pontosságellenőrzött
A Wikifajok tartalmaz Nyaktekercs témájú rendszertani információt.
A Wikimédia Commons tartalmaz Nyaktekercs témájú médiaállományokat és Nyaktekercs témájú kategóriát.
A nyaktekercs  a madarak  osztályának harkályalakúak  rendjébe, ezen belül a harkályfélék  családjába tartozó faj.
A Jynx madárnem típusfaja. Nevét onnan kapta, hogy fejét nagy, akár 180 fokos szögben is képes elfordítani. 1  Ha megzavarják a fészekben, akkor a nyakát kígyószerűen tekergeti és sziszegésre emlékeztető hangot hallat, hogy elriassza a betolakodót. 2  Ez a furcsa viselkedés hozta összefüggésbe a madarat a boszorkánysággal a népi hiedelemvilágban.
Európában a sarkkör alatti területeken, Dél-Spanyolország és a Balkán-félsziget kivételével mindenütt költ. Északnyugat-Afrikában is fészkel. Magyarországon áprilistól szeptember végéig található meg. Ligetes, rétekkel tarkított erdők, parkok, gyümölcsösök lakója.
Testhossza 16–17 centiméter, szárnyfesztávolsága 25–27 centiméter, testtömege pedig 30–45 gramm. Csőre kúp alakú, farka lekerekített. Háta szürke, barna-fekete foltokkal, torka sárgásfehér, melle és hasa szürkés, vörösbarna evezőtollain feketés harántsávokkal, farkán öt sötétebb harántsávval.
Hangyákból, hangyabábokból áll a fő tápláléka, alkalmilag hernyókat és apró rovarokat is fog. Nyelvét – amelynek végén apró horgok vannak – mint lépvesszőt használja a táplálékszerzéshez. Bedugja a hasadékokba, bolyhokba, a rámászó rovarokkal visszahúzza és lenyeli azokat. Hosszútávú vonuló.
Ligetes, rétekkel tarkított erdőkben, parkokban, gyümölcsösökben fészkel. Harkályok által vájt odvak csupasz aljzatára rakja 7-12 tojását, melyeken 12-14 napig költ.
Magyarországon védett, természetvédelmi értéke 50 000 forint.
