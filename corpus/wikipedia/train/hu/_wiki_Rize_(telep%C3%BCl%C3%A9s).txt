Pontosságellenőrzött
Rize  város Törökország északkeleti részén. Rize tartomány székhelye, az azonos nevű körzet központja. A város régi neve Rhizaeum. A körzetben 2008-ban 132 123 fő élt, a városban pedig 91 904 fő.
A város erdős hegyoldalon fekszik és egészen a tengerig húzódik. Éghajlata enyhe, a növényzet dús, buja. Trabzon 66 km-re nyugatra, Hopa 88 km-re keletre , Erzurum délre fekszik tőle.
Rize gazdaságának fő mozgatója a környéken termesztett tea, melyet a városban dolgoznak fel és innen szállítják el. A teatermesztést az 1940-es években vezették be a környéken, megváltoztatva a régió gazdasági jellegét. 1958-ban kutatóintézet jött létre a városban a teatermesztés fejlesztésének elősegítésére. Teán kívül termesztenek még kiwit is. A növénytermesztés mellett a város másik bevételi forrása a halászatból ered.
A város lakói a muszlim grúzok, azaz a lázok. Rize egyfajta láz fővárosnak is tekinthető, ugyanakkor az ún. Lázisztán nevű régió fővárosa, amely a lázok hagyományos hazája.
