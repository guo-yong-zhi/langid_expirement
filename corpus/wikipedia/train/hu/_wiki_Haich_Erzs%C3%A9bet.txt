Pontosságellenőrzött
Haich Erzsébet  magyar származású festő, szobrászművész, jógaoktató, író és spirituális tanító.
Haich Erzsébet jómódú felső-középosztálybeli családban született Budapesten. Már fiatalkorában megmutatkozott kivételes tehetsége mind zongoristaként, mind pedig festőként és szobrászként. Az I. világháború után nemzetközileg elismert művész lett. Alkotásait itt lehet megtalálni.
Intenzív spirituális útkeresés jellemezte, szoros kapcsolatot ápolt a kor jelentős szellemi életének számos tagjával, köztük Baktay Ervinnel is. 
A harmincas években ismerkedett meg Selvarajan Yesudiannal, aki ebben az időben medikusként tanult Budapesten. A találkozásból életre szóló munka-, tanító–tanítvány- és spirituális kapcsolat alakult ki. Az elkövetkező 55 évet megszakítás nélkül együtt töltötték, egészen Haich Erzsébet haláláig, akit Yesudian spirituális mesterének tekintett.
Közösen alapították meg Budapesten Európa első jógaiskoláját 1937-ben. 1941-ben megszületett Selvarajan Yesudian tollából a "Sport és jóga" című könyv, amely rendkívüli sikert aratott már a megjelenése pillanatában. Mostanáig az egyik alapmű minden jógatanulónak hazánkban és nagyvilágban. A könyvet később számos nyelvre lefordították, a későbbi kiadásokban már Haich Erzsébet is közreműködött.  
Az akkori politikai helyzet miatt 1948-ban Haich Erzsébet és Yesudian elhagyni kényszerültek az országot. Zürichben telepedtek le, ahol jógaiskolát alapítottak, minden évben nemzetközi tábort is tartottak a svájci Tessin kantonban, Ponte Tresában. Az évek során számos közös publikációjuk is megjelent.
Haich Erzsébet – immár Svájcban, tanítványai kérésére – 1953-ban írta legismertebb könyvét Beavatás címmel. A könyvet 17 nyelvre fordították le és világszerte több millió példányban kelt el. Ebben előző életének drámai eseményeit és a Ptahhotep főpapnál töltött tanulóéveit meséli el az ókori Egyiptomban.
Haich Erzsébet olyan szellemi óriások tanításait követte és közvetítette, mint Srí Ramana Maharsi, Srí Rámakrisna és tanítványa, Szvámi Vivékánanda. Yesudiannal együtt élete végéig tanította a spirituális útkeresőket, hogy a jóga univerzális erejével mindenki számára felfedezhetővé és elérhetővé tegye a bennünk eredendően szunnyadó isteni lényeget. 
