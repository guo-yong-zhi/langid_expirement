Pontosságellenőrzött
Justin Pierre James Trudeau  politikus, Kanada 23. és egyben jelenlegi miniszterelnöke, a Liberális Párt vezetője, Pierre Trudeau volt miniszterelnök fia. Kanada történetének második legfiatalabb miniszterelnökeként tartják számon és az első olyan személy, akinek a szülője is betöltötte ugyanezt a pozíciót.
Justin Trudeau 1971. december 25-én született Ottawában Pierre Trudeau miniszterelnök és Margaret Trudeau  legidősebb fiaként. BA diplomáját a montréali McGill Egyetemen szerezte 1994-ben irodalomból. Ezután egy évet külföldön töltött, majd visszatért a McGill Egyetemre, és pedagógiai tanulmányokat kezdett, amiket végül a Brit Columbiai Egyetemen fejezett be 1998-ban. 1999-től 2002-ig Vancouverben tanított egy középiskolában.
A Brit Columbiában töltött idő alatt Trudeau elvesztette öccsét, Michelt, aki egy lavinabalesetben hunyt el, és apját, aki prosztatarákban halt meg. Apja temetésén mondott beszédével került először a köztudatba. 3 
Trudeau a 2000-es évek első évtizedében fokozatosan fordult a politika felé. Először a Liberális Párt ifjúsági tagozatában volt aktív, majd a 2008-as választáson mandátumot szerzett a papineau-i választókerületben, Montréalban. A választást a Liberális Párt elvesztette, és Trudeau a liberális árnyékkormány tagja lett; eleinte az ifjúsági és multikulturális ügyekért, később pedig az ifjúsági, állampolgársági és bevándorlási ügyekért volt felelős.
2011-ben újabb képviselői mandátumot kapott, 2012-ben pedig nagy többséggel a Liberális Párt vezetőjévé választották. Vezetése alatt a párt megnyerte a 2015-ös választást. 3  A Trudeau vezette új kormány november 4-én tette le az esküt. 4  A kabinet munkáját jelentős nemzetközi várakozás övezi, mert 31 tagja közül 15 nő, ezen kívül pedig soraikban számos különböző etnikum, valamint majdnem minden tartomány is képviselteti magát. Különösen sok visszhangja volt továbbá annak, hogy a kormány tagjai közül többen is jelentős tudományos háttérrel rendelkeznek, ami a tudomány támogatásának, valamint a politikai döntéshozatali folyamatoknak új irányt szabhat a Stephen Harper vezette előző kormány gyakran tudományellenesnek tartott politikája után. 5  6  Trudeau pedig úgy tűnik, nemcsak támogatja a tudomány előrehaladását, de ő maga is nyomon követi. Egy 2016-os sajtótájékoztató keretén belül szót ejtett a kvantumszámítógépekről, amire minden bizonnyal nem készült fel, de ettől függetlenül igencsak pontos, szabatos magyarázatot hallhattunk tőle. Ez egyébként nagyobb sajtóvisszhangot is keltett, egyesek ellenszenvesnek találták ezt a megnyilatkozását, mások viszont elismerésükkel adóztak neki. 7 
Trudeau házas; felesége Sophie Grégoire televíziós és rádiós műsorvezető. Három gyermekük van: Xavier James 2007-ben született, Ella-Grace Margaret 2009-ben, Hadrien pedig 2014-ben. 8 
