Pontosságellenőrzött
Az Állítsátok meg Arturo Uit!  Bertolt Brecht egyik színdarabja.
Az Arturo Uit Brecht 1941-ben írta, de a figura már 1934 óta foglalkoztatta. Akkor még ezt a címet kapta volna a színdarab: Das Leben Hitlers: Reichstagsbrand und der Prozess, ami nyilvánvalóvá teszi azt, hogy miről szól a példázat. 1 
Végül csak Brecht finnországi emigrációjában született meg a végleges mű Hitler hatalomra jutásáról Der aufhaltsame Aufstieg des Arturo Ui címmel, amit a világon mindenfelé, így Magyarországon is gyakran játszanak. 2  Hajnal Gábor fordítása Állítsátok meg Arturo Uit! címmel jelent meg könyv formájában az Európa Könyvkiadó gondozásában 1960-ban, 3  4  és ebben a fordításban mutatta be Magyarországon először Arturo Ui címen a Miskolci Nemzeti Színház 1961. december 15-én. Az előadást Horvai István rendezte; a főszerepeket Sztankay István , Csiszér András  és Farkas Endre  játszották.
Ungár Júlia fordításában Arturo Ui feltartóztatható felemelkedése címmel  az Örkény Színház adta elő, 2009-ben; 1  Zsótér Sándor rendezte, és Kerekes Éva játszotta Uit . 5 
A színművet csak 1958. november 10-én mutatták be először Stuttgartban, Németországban, 6  7  és 1959 környékén a Magyar Rádióban is eljátszották.
A történet arról szól, hogy miként keríti hatalmába Arturo Ui, a „karfiolkirály” és gengszterbandája Chicago egyik vezető zöldséges trösztjét, majd az egész várost. 8  A darab elején még csak ideges fickóként jelenik meg, de ahogy halad a történet, és mind nagyobb lesz a hatalma, egyre magabiztosabbá válik. Számos történelmi esemény is megjelenik, például egy raktártűz a Reichstag felgyújtását ábrázolandó vagy a szomszédos Cicero zöldségpiacának megszerzése, ami az Anschlusst ábrázolja. 2 
A nevek és helyek a darabban mind-mind a német történelem egy-egy szereplőjének, helyszínének feleltethetők meg.
A mű egyértelmű szimbolikus ábrázolása Hitler hatalomra jutásának. A gengsztersztori azonban nemcsak a nácik gengsztertechnikáját írja le, hanem minden hasonlót is. Ezért mutatják be újra meg újra, általában konkrét, aktuális politikai üzenettel. 1 
