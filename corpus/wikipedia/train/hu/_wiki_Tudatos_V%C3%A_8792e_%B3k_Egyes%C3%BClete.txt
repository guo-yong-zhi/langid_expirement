Pontosságellenőrzött
A Tudatos Vásárlók Egyesülete egy olyan közhasznú, nonprofit szervezet, mely az etikus, környezetileg és társadalmilag tudatos vásárlást, életmódot népszerűsíti. Céljuk, hogy kiemeljék az egyéni választás, az egyén felelősségét a fenntartható fogyasztás megvalósulásában. Kiadványokkal, közösségi programokkal és kutatásokkal segítik e cél elérését, valamint érdekérvényesítő, nyomásgyakorló és közösségépítő tevékenységet is folytatnak.
Az egyesület fő profilja az oktatás, szemléletformálás. Fesztivált rendeztek a tudatos, helyi és felelős vásárlásról Pécsett, Veszprémben és Nyíregyházán 2009 szeptemberében. Emellett 2009. április 1. és 2010. június 30. között a Társadalmi Megújulás Operatív Program támogatásával komplex fogyasztói tájékoztató projektet valósítottak meg. Oktatási célú kiadványokat jelentetnek meg tanárok, diákok számára a környezetbarát és etikus fogyasztás, a fogyasztóvédelem témáiban.
Valamint rendszeresen tartanak előadásokat középiskolai és egyetemi órákon. Emellett saját kezdeményezésre és felkérésre is készítenek kutatásokat, tanulmányokat a fenntartható fogyasztás, fogyasztóvédelem témaköreiben. Rendszeresen véleményeznek idevágó stratégiákat, jogszabály-tervezeteket. A szervezet számos nemzetközi hálózatban és konferencián képviselte Magyarországot és a civil szervezeteket.
A Tudatos Vásárló magazint 2004 és 2011 között jelentette meg a Tudatos Vásárlók Egyesülete. A magazin a tudatos vásárlás témakörében adott tippeket, tanácsokat a fogyasztóknak, de szakcikkek, kutatások eredményei is megjelentek benne, valamint könyv-, program- és linkajánló is helyet kapott benne. A magazin 2500 példányban jelent meg, és országszerte kapható volt az újságárusoknál, emellett internetes formában is elérhető 2003 óta. Összesen 25 szám jelent meg belőle, 2012. januárja óta már csak online formában jelenik meg.
A Zöld Térkép interaktív internetes oldal, mely a fenntartható életmódhoz és fogyasztáshoz szükséges helyi üzleteket, cégeket, termelőket jeleníti meg térképes formában, a helyekhez tartozó adatokkal. 2  A felhasználók értékelhetik a helyeket, és megjegyzést fűzhetnek hozzá, illetve saját maguk is feltölthetnek az adatbázisban még nem szereplő „zöld helyeket”. A térképen megjelenő helyek a környezetbarát termékeket áruló boltoktól, a természeti és kulturális értékeken át, a fenntartható szabadidő-eltöltés lehetőségéig széles skálát fednek le.
A cégmérce első változata az angliai Ethical Consumer Research Association-nal való együttműködés, s többéves fejlesztés eredményeként 2007-ben készült el. A Cégmérce olyan adatbázis, mely a vállalatok társadalmi és környezeti teljesítményéről elérhető adatok alapján állít fel rangsort. Az adatbázis márkanevek és vállalatnevek szerint kereshető. A Cégmérce több, független információforrás, köztük bíróságok, média, civil szervezetek adatai alapján nyújt képet a cégek környezetvédelmi és társadalmi teljesítményéről.
Az Ökofitnesz egy online közösségi kezdeményezés, egyszerű, játékos és könnyed formában teszi lehetővé életmódunk környezetkímélővé tételét.
Az egyesület 2010-2012 között részt vett a MakeItFair című nemzetközi projektben, amelynek célja az elektronikai termékek gyártásához kapcsolódó környezet-egészségügyi és emberjogi problémák feltárása a harmadik világ és Kelet-Európa országaiban. A kutatómunka mellett a program jelentős hangsúlyt helyez a fogyasztók szemléletformálására. Mindez különböző kiadványok, internetes tartalmak megjelentetésén és kampányokon keresztül történik.
Az ÖkoKörök egy globális kezdeményezés része, a program keretét jelentő EcoTeams programot a Global Action Plan International  nevű nemzetközi civil szervezet dolgozta ki és koordinálja 1990 óta. Eddig húsz országban vezették be és fejlesztették tovább, több milliónyi embert mozgatva meg és indítva el a változás útján. A Tudatos Vásárlók Egyesülete 2010-ben kezdte el a módszertan hazai kipróbálását és adaptálását a Közép-Magyarországi Energia és Operatív Program támogatásával. Végül az ÖkoKörök program 2011. februárjában indult el Magyarországon.
A kezdeményezés célja a háztartások „zöldítése": a háztartások fenntarthatóbbá tétele környezeti terheinek csökkentésével, illetve társadalmi részvételük és tudatosságuk fejlesztésével, gyakorlati segítségnyújtással. Az ÖkoKörök a gyakorlatban kis munkacsoportokat, tanulóköröket jelent. Egy-egy kör öt-tíz résztvevőből áll, akik két-három hónapig járnak össze, hogy hétről-hétre különböző környezettudatos fortélyokat tanuljanak meg, próbáljanak ki és gyakoroljanak be.
Az alábbi 12 pontban fogalmazták meg, 3  hogy hogyan lehet minél egyszerűbben minél környezetkímélőbben fogyasztani:
