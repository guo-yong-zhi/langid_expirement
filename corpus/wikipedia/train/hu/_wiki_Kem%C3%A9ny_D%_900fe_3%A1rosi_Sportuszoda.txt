Pontosságellenőrzött
A Kemény Dénes Városi Sportuszoda Miskolc város fedett sportuszodája.
Miskolc városa hosszú ideje várt egy olyan fedett uszodára, mely alkalmas sportrendezvények megtartására, előtte ugyanis csupán "félpályás", azaz 25 méteres medencével bíró uszoda volt található a városban. 2007-ben írtak ki nemzetközi tervpályázatot az uszoda megépítésére, melyet a sárospataki székhelyű Keletterv Kft. nyert meg, a kivitelezést pedig a Hajdúép Kft. kezdhette el 2008-ban. 1 
Szavazással dönthettek arról, hogy kiről nevezzék el a létesítményt, ahol toronymagasan győzedelmeskedett a nem sokkal korábban szövetségi kapitányként harmadik olimpiai bajnoki címét begyűjtő Kemény Dénes. 2 
Az uszoda hivatalos átadására 2009. október 5-én került sor, ahol egy gálamérkőzésen a magyar válogatott a Debreceni VSE csapatával mérkőzött meg. 3 
Az úszósport mellett 2012 óta az MVLC vízilabda-csapata használja a létesítményt, mely jelenleg az OB 1-ben szerepel.
Az uszoda az Egyetemvárosban, a Miskolctapolcai út mentén, a Miskolci Egyetem, illetve a Gyermekváros tőszomszédságában helyezkedik el. Megközelíthető a 2-es, illetve a 20-as autóbuszokkal, azok Kemény Dénes Uszoda megállójából. Az uszoda rendelkezik saját parkolóval, így gépjárművel is egyszerűen megközelíthető.
