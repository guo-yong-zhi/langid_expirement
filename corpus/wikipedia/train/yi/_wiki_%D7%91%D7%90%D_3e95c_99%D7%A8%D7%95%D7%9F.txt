בארג מירון   איז א היסטארישער באַרג אין אויבער גליל אין צפון ארץ ישראל, און איז דער העכסטער בארג אן ארץ ישראל מערב פונעם ירדן טייך. אויף די זייטן פון בארג מירון געפינען זיך די קברים פון רבי שמעון בר יוחאי און רבי אלעזר ברבי שמעון.
אויך איז מירון דער נאמען פון א דארף אונטערן בארג וואס איז געגרינדעט געווארן ה'תש"ט דורך אונגארישע נייע באזעצערס. זי געפונט זיך אין די גרעניצן פון דער מרום הגליל ראיאנראט.
אין מירון האט דער אריז"ל אנטפלעקט רבי שמעון בר יוחאי'ס קבר און אויפן בארג פייערט כלל ישראל זיין יארצייט אום ל"ג בעומר , און עס זענען דא וואס פירן זיך צו מאכן חאלאקע ביי זיין ציון, אויך אין אנדערע טעג פון יאר.
עס שטייט אין ספרים, אז אידן פלעגן פארן ל"ג בעומר קיין מירון, נאך פאר דעם אריז"ל.
דער געזעלשאפט אין מירון איז א געמיש פון עטליכע קרייזן. אויסער דעם אלגעמיינעם בית הכנסת וואס איז אין צענטער פון דארף, זענען דא פארשידענע אנדערע שולן און אנטשטאלטן, ווי בני עקיבא, חסד לאברהם, און נאך. אויך ביים קבר הרשב"י זענען דא עטליכע כוללים פאר תורה לערנער און אויך איז דארט א צענטער פאר מניני תפלה.
פארטאגס ל"ג בעומר תשפ"א, דעם 30סטן אפריל 2021 איז געווארן א גרויסע געדרענג וואס האט צוגעברענגט אויף א בהָלה ביים ארויסגאנג פון דער הדלקה ביים תולדות אהרן רבי׳ן נעבן דעם ציון פון רבי שמעון בר יוחאי אין מירון, ווען 45 מענער און קינדער זענען ליידער אומגעקומען און 102 זענען פארוואונדעט געווארן, נאכדעם וואס זיי זענען צעטרעטן געווארן אין א שטארקן געדרענג. דאס האט פאסירט אינמיטן דער הילולא פון רבי שמעון בשעת מעשה זענען געווען ביים ציון בערך 100,000 יידן.
ס׳איז געווען די ערגסטע ציווילע קאטאסטראפע אין דער היסטאריע פון מדינת ישראל.  1 
