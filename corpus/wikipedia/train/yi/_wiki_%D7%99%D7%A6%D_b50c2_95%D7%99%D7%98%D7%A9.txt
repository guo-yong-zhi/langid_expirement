הרב יצחק יעקב ראבינאוויטש , איז געווען דער גרינדער און ערשטער רבי פון דעם ביאלער חסידות, און דער מחבר פון די ספרים דברי בינה און ישרי לב. ער איז געווען א פערטער דור בן אחר בן פונעם ייד הקדוש פון פרשיסחא.
הרב יצחק יעקב ראבינאוויטש איז געבוירן אין שידלאווצע אין קאנגרעס פולין דאס יינגסטער קינד פון זיין פאטער הרב נתן דוד ראבינאוויטש, דער שידלאווצער רבי, און זיין מוטער דבורה פעריל.
ער האט חתונה געהאט מיט רחל לביאה, די איינציגע טאכטער פון רבי יהושע אסטראווער מחבר פונעם ספר "תולדות אדם" , און אן אייניקל פון רבי שלמה לייב פון לענטשנא.
נאך זיין שווער'ס פטירה אום כ"ח ניסן ה'תרל"ג האט ער אנגעהויבן פירן א רביסטעווע און האט געעפנט זיין הויף אין ליטוויש ביאלע. ביאלער שטיבלעך האבן געעפנט אין גאנץ פוילן, און ביי זיין פטירה האט ער געהאט פינף טויזנט חסידים.
ער איז נפטר געווארן כ"ג אדר ב' ה'תרס"ה און מ'האט אים באערדיגט לעבן זיין שווער אין דעם ווארשעווער בית עולם.
דער ביאלער רבי איז געווען א תלמיד חכם און האט געשריבן אסאך תורה, מ'זאגט אז ער האט איבערגעלאזט פערציג קאסטענעס מיט כתבי ידות. רוב פון די כתבי ידות זענען פארשווינדן אין חורבן אייראפע.
כאטש ער האט אליין געפירט אן עדה פלעג ער פארן צו אנדערע רבי'ס.
ווען דאס ציוניזם האט אנגעהויבן איז ער געווען פון די גרויסע קעגנער.
נאך זיין פטירה האבן זיינע זין ארויסגעגעבן די ספרים דברי בינה אויף תורה און מועדים, און ישרי לב אויף עניני שבת. במשך די יארן האט מען ארויסגעגעבן די ספרים עטלעכע מאל. אין יאר תשנ"ח האט דער "מכון גנזי מהרי"ץ" ארויסגעגעבן א נייע אויסגאבע פון די ספרים מיט א לאנגער הקדמה "ספר מלחמות ה'" וואו זיין אייניקל דער היינטיגער ביאלער רבי גיט צו פארשטיין זיין שיטה אין חסידות.
