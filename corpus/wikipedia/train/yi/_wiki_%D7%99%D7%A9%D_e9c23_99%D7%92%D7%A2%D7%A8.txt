רבי ישראל צבי יאיר דאנציגער  איז דער היינטיגער אלעקסאנדער רבי, און דער זיבעטער אין דער דינאסטיע.
ער איז געבוירן געווארן אין ירושלים אין יאר ה'תש"ה דאס עלטסטע קינד צו זיין פאטער  רבי אברהם מנחם דאנציגער, בעל "אמרי מנחם" ,און צו זיין מוטער מרת אסתר לאה היילפערין, אן אפשטאמלינג פונעם בעל התניא. אין זיינע קינדערישע יארן האט ער געלערנט אין דעם עץ חיים חדר אין ירושלים. אין זיינע ערשטע בחור'ישע יארן האט ער געלערנט אין דער וויזשניצער תלמוד תורה, און שפעטער איז ער אריבערגעגאנגען לערנען אין "בית מאיר" ישיבה און דערנאך אין דער סלאבאדקער ישיבה אין בני ברק.
ווען עס איז געקומען די צייט האט ער חתונה געהאט מיט מרת אסתר, טאכטער פון רבי משה בערגמאן, דער גרינדער פון ישיבת הרשב"י. נאך דער חתונה האט ער געלערנט אין בראסלעווער כולל, און פלעגט אויכעט אקטיווליך אנטייל נעמען אין דעם שיעור פון ספרי מוהר"ן. שפעטער האט ער געלערנט אין כולל חזון איש.
ער איז באוויסט אלס גאר א גרויסער תלמיד חכם און אן הייליגער מאן.
ער האט איבערגענומען די שרביט הנהגה נאך די פטירה פון זיין פאטער אין יאר ה'תשס"ה לויט דער צוואה. זיינע דברי תורה וועלכע ווערן געשריבן דורך די צוהערערס קומען ארויס וועכענט'ליך.
צוזאמען אינאיינעם מיט זיין פאטער און זיידע האבן זיי אויפגעראכטן און אויפגעשטעלט דעם אלעקסאנדערער הויף פונדאסניי נאך דעם שוידערליכן חורבן אייראפע. זיי האבן אויכעט געגרינדעט א ישיבה, "בית ישראל ותפארת מנחם", און רבי ישראל צבי יאיר איז געווען איינער פון די הויפט אנפירערס פון דער ישיבה. 
דערצו איז פארהאנען שטיבלעך פונעם הויף אין ירושלים, ביתר עלית, מודיעין עילית, עמנואל, בארא פארק, לייקוואוד, אנטווערפן, ציריך, סטאמפארד היל און גאלדערס גרין אין לאנדאן.
זיין פעטער  רבי שמואל אלעזר היילפרין איז דער ראש ישיבה פון דער חב"ד'סקער ישיבה "תורת אמת", און אלס בחור און יונגערמאן פלעגט רבי ישראל צבי יאיר זיין אנגעקניפט צו אים זייער שטארק. זיין שוואגער איז רבי מאיר צבי בערגמאן, דער איידעם פונעם ליטווישן פוסק אליעזר מנחם מן שך.
