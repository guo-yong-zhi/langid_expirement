Io e Mr Wilder  è un romanzo di Jonathan Coe, pubblicato nel Regno Unito da Viking Books il 5 novembre 2020. Il romanzo è ambientato perlopiù alla fine degli anni settanta, durante le riprese del film Fedora , osservate attraverso gli occhi di una giovane interprete dal greco. Il romanzo contiene una miscela di personaggi reali e inventati.
Il romanzo è stato tradotto in italiano per Feltrinelli. 
Calista Frangopoulou, una compositrice cinematografica londinese di 57 anni, sta affrontando una crisi esistenziale. La partenza di una delle sue due figlie, Ariane, per l'Australia le riporta alla mente i ricordi della sua giovinezza, quando lasciò casa dei suoi per un viaggio di formazione negli Stati Uniti.
In quel viaggio, Calista fa amicizia con una giovane donna inglese, Gill Foley. Durante una cena Gill le fa conoscere un vecchio amico di suo padre, il regista hollywoodiano Billy Wilder. Gill però scompare a metà pasto, per raggiungere il fidanzato in partenza, e lascia Calista in compagnia di Wilder, lo sceneggiatore IAL Diamond e le loro mogli. Durante la cena si parla dell'ultima creazione di Wilder e Diamond, la sceneggiatura del prossimo film di Wilder, Fedora.
Un anno dopo, Calista riceve una telefonata a casa dei suoi genitori. La produzione del film Fedora le propone di lavorare per due settimane come interprete dal greco sul set. Calista accetta e passa due settimane bellissime nel villaggio di Nydri sull'isola di Lefkada.
