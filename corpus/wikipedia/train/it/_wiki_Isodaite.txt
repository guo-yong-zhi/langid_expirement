Isodaite  era, secondo la definizione di Arpocrazione, un "daimon" di origine non greca  "in onore della quale le donne di bassa estrazione, in particolare quelle che non eccellevano in virtù, compivano riti misterici". 3  Esichio, invece, afferma che "secondo alcuni è  Plutone, secondo altri è un figlio di Plutone". 4 
Il nome Isodaite è attestato anche come epiteto di Dioniso 5   quindi è possibile che in realtà Isodaite non fosse una vera e propria divinità a sé stante, ma un particolare culto di Dioniso con alcune caratteristiche accentuate rispetto ad altre: una di queste caratteristiche potrebbe essere la promiscuità dei tiasi, scandalosa per la morale dell'epoca. 1 
Negli anni 340 a.C. o poco dopo, a seconda delle ipotesi, l'etera Frine fu processata ad Atene coll'accusa di empietà : tra i capi d'accusa c'era, secondo un trattato anonimo intitolato Τέχνη τοῦ πολιτικοῦ λόγου , l'introduzione di una nuova divinità, identificabile con Isodaite grazie a un frammento  della Per Frine di Iperide, colui che durante il processo difese con successo Frine. 2 
