La diocesi di Azura  è una sede soppressa e sede titolare della Chiesa cattolica.
Azura, nei pressi di Henchir-Loulou  nell'odierna Algeria, è un'antica sede episcopale della provincia romana di Numidia.
Appartiene certamente a questa sede Victor episcopus Azurensis che prese parte, rappresentante della Chiesa cattolica, alla conferenza di Cartagine del 411, che vide riuniti assieme i vescovi cattolici e donatisti dell'Africa. 1 
Alcuni autori 2  attribuiscono a questa antica diocesi anche il vescovo Leporio, il cui nome appare al 35º posto nella lista dei vescovi della Numidia convocati a Cartagine dal re vandalo Unerico nel 484; Leporio, come tutti gli altri vescovi cattolici africani, fu condannato all'esilio. Altri invece assegnano questo vescovo alla diocesi di Auguro. 3 
Dal 1933 Azura è annoverata tra le sedi vescovili titolari della Chiesa cattolica; dal 25 agosto 2016 il vescovo titolare è Jorge Humberto Rodríguez-Novelo, vescovo ausiliare di Denver.
