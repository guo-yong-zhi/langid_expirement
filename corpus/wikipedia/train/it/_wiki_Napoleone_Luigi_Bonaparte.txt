Napoleone Luigi Bonaparte, detto anche Luigi II d'Olanda , è stato un nobile francese.
Napoleone Luigi era il figlio secondogenito di Luigi, re d'Olanda, e Ortensia di Beauharnais. Suo padre era il fratello minore dell'imperatore Napoleone Bonaparte e re d'Olanda, mentre sua madre era la figlia di Giuseppina di Beauharnais, prima moglie di Napoleone.
Il fratello maggiore di Napoleone Luigi, Napoleone Carlo Bonaparte, morì nel 1807 all'età di quattro anni. Alla sua morte, Napoleone Luigi divenne Principe Reale del Regno d'Olanda. Ciò rendeva Napoleone Luigi il maggiore dei nipoti dell'imperatore, che in quel periodo non aveva ancora figli e, quindi, probabile successore, status che perse il 20 marzo 1811, quando la seconda moglie di suo zio, l'arciduchessa Maria Luisa d'Austria, diede alla luce un figlio maschio, battezzato con il nome di Napoleone Francesco Carlo Giuseppe, nominato Re di Roma dal padre ed in seguito noto come Duca di Reichstadt.
Nel 1809 Napoleone lo designò Granduca di Berg e Clèves, titolo che mantenne fino al 1813.
Per i dodici giorni fra l'abdicazione del padre e l'invasione dell'esercito francese, nel 1810, fu anche re d'Olanda, adottando il nome di Luigi II.
Quando Napoleone venne deposto nel 1815 dopo la battaglia di Waterloo il casato dei Borboni fu restaurato sul trono di Francia. Napoleone Luigi fuggì in esilio, ma i Bonaparte non abbandonarono mai l'idea di ripristinare l'impero napoleonico.
Napoleone Luigi sposò la sua prima cugina Carlotta, figlia di Giuseppe Bonaparte, fratello maggiore di Napoleone I. Morì il 17 marzo 1831, a Forlì, dove partecipò ai moti per l'indipendenza italiana, precedendo il duca di Reichstadt di un anno. L'impero napoleonico fu restaurato dal fratello minore, che divenne Napoleone III nel 1852.
Luigi Napoleone è sepolto a Saint-Leu-la-Forêt, nell'Île-de-France.
Altri progetti