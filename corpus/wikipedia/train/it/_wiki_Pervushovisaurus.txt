Il pervushovisauro  è un rettile marino estinto, appartenente agli ittiosauri. Visse all'inizio del Cretaceo superiore  e i suoi resti fossili sono stati ritrovati in Europa occidentale e in Russia. È uno degli ultimi ittiosauri vissuti.
Questo animale è noto solo per alcuni rostri, lunghi anche un metro. Pervushovisaurus era quindi un ittiosauro di grandi dimensioni, anche se non è chiaro quanto potesse essere lungo. Come molti ittiosauri cretacei, anche questo animale possedeva un rostro allungato e dotato di denti aguzzi e lunghi. Rispetto ad altre forme cretacee, Pervushovisaurus possedeva alcune caratteristiche uniche: era presente un'apertura subovale sul lato della premascella, in posizione anteroventrale rispetto alla narice esterna, insolite creste ossee sui lati della mascella e una particolare conformazione delle ossa nasali e spleniali. Inoltre, la disposizione delle ossa attorno alle narici era unica: era presente un nuovo osso che sostanzialmente copriva parte della narice, rendendola una corta apertura profonda e semicircolare. La parte anteriore della narice era ridotta a un piccolo foro allungato. 
Come tutti gli ittiosauri evoluti, anche Pervushovisaurus doveva essere dotato di un corpo idrodinamico con una coda bilobata e quattro arti trasformati in strutture simili a pinne.
Pervushovisaurus bannovkensis è stato descritto per la prima volta nel 1998 come un sottogenere di Platypterygius, sulla base di un rostro rinvenuto nella regione di Sarativ in Russia, in strati del Cenomaniano. È quindi uno dei più recenti ittiosauri noti, ed è più recente di circa 20 milioni di anni rispetto alla specie tipo di Platypterygius . Pervushovisaurus venne in seguito considerato un nomen dubium privo di caratteri diagnostici  ma ulteriori studi hanno messo in luce caratteristiche uniche . Pervushovisaurus sembrerebbe essere stato uno dei più specializzati fra i platipterigiini, un gruppo di ittiosauri tipici del Cretaceo. Nel 2016 a questo genere è stata ascritta un'altra specie , nota per alcuni rostri incompleti provenienti dal Cenomaniano dell'Europa occidentale . Questa specie era caratterizzata da una mascella superiore leggermente più lunga della mandibola, di circa 3-4 centimetri.
Non è chiaro quale fosse la funzione dell'insolita narice di Pervushovisaurus; è possibile che avesse due diverse funzioni, ma non è chiaro quali fossero. Sicuramente questo animale era un predatore veloce che catturava prede guizzanti come pesci e molluschi cefalopodi.
Altri progetti