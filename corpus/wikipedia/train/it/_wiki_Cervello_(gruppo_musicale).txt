I Cervello sono stati un gruppo di rock progressivo italiano nato nel 1970 a Napoli. 1 
Il gruppo nasce nel 1970 sull'onda del rock progressivo per iniziativa di Corrado Rustici, allora diciassettenne, che forma una band di diciannovenni con Antonio Spagnolo, Giulio D’Ambrosio, Renato Lori e Pino Prota, dove Lori e Prota saranno successivamente sostituiti da Gianluigi Di Franco e Remigio Esposito 2 .
Il gruppo si applica alla ricerca di nuove sonorità che permetteranno loro di costituire una formazione senza tastiere sfruttando l'uso di generatori d'eco abbinanti a pedali di basso per organo per produrre un suono simile a degli archi distorti. Iniziano le loro esibizioni dal vivo e nel giugno 1973, al terzo Festival di musica d'avanguardia e di nuove tendenze, che quell'anno si teneva a Napoli, ottenendo un buon successo di critica. 3 
Anche grazie al supporto di Danilo Rustici, fratello di Corrado e chitarrista degli Osanna, i Cervello firmano un contratto discografico con la Dischi Ricordi, e nell'estate del 1973 registrano a Milano il loro unico album: Melos 4 , in cui uniscono musica sinfonica a rock progressivo. L'album è intriso di manierismi e virtuosismi. Flauti e sassofoni sono spesso usati per sostituire le tastiere e il mellotron, popolari nel genere progressivo.
Nonostante verrà poi considerato tra gli album più rappresentativi del rock progressivo italiano, 5  l'album ha uno scarso successo di vendita ed il gruppo si scioglie nel 1974.
Corrado Rustici dopo una breve collaborazione con gli Osanna, prosegue la propria carriera nei Nova, e parallelamente  porta avanti una carriera di solista e di produttore. Gianluigi Di Franco intraprende l'attività di solista ed autore, collaborando con il percussionista Toni Esposito sino ai primi anni 1980.
Nel 2017 viene pubblicato l'album  Live in Tokyo.
