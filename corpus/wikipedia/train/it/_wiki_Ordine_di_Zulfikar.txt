L'Ordine di Zulfikar  fu un ordine cavalleresco dell'Impero Persiano e dal 2019 è un'onorificenza dello Stato iraniano.
Il prototipo dell'onorificenza può essere considerato una medaglia con l'immagine di Alì, il "capo dei fedeli" islamico, istituito nel 1856 dallo scià di Persia Naser al-Din Shah Qajar in ricordo della caduta di Herat ed esso aveva perlopiù un valore simbolico che di vera e propria ricompensa militare in forma di ordine cavalleresco.
Fu invece Reza Khan Pahlavi, all'epoca ministro della guerra e de facto dittatore dell'Impero persiano, a istituirlo come ordine cavalleresco l'11 agosto 1922 con l'intento di andare a premiare i militari che si fossero distinti nel loro operato sul campo di battaglia, il che lo rendeva particolarmente esclusivo in quanto solo lo scià e un ristretto gruppo di generali avevano diritto a portarlo. La data di istituzione ufficiale dell'ordine, ad ogni modo, è considerata il 10 aprile 1925, cioè quando Ahmad Shah approvò lo statuto dell'onorificenza. L'ordine si rifaceva al nome di Zulfikar, la spada che era appartenuta a suo tempo al profeta Maometto e che successivamente venne consegnata a suo genero, il califfo Alì.
Dopo la rivoluzione islamica del 1979, insieme ad altre onorificenze dello scià, l'Ordine di Zulfikar venne abolito. Tuttavia, nel 1990, il governo della repubblica islamica dell'Iran istituì una medaglia detta "di Zulfikar", pur senza ripristinare l'onorificenza che invece è stata riportata in auge nel 2019 per merito del presidente Ali Khamenei che assegnò la prima decorazione al maggiore generale Qasem Suleimani e rivitalizzò l'onorificenza come premio ai soldati dell'esercito iraniano distintisi nel loro operato, ma con molte meno restrizioni rispetto al passato.
Altri progetti