Massimo Urbani  è stato un sassofonista contraltista italiano.
Nasce a Roma nel 1957 dove vive nel quartiere di Monte Mario . Grazie al padre appassionato di Jazz, inizia a studiare il clarinetto a 11 anni per poi passare al sassofono . Viene notato da Mario Schiano e Marcello Melis grazie al talento e al suo stile che si rifà agli insegnamenti di Charlie Parker, Albert Ayler e John Coltrane. Nel 1973 appare per la prima volta al pubblico nell'album Sud di Mario Schiano. Segue come "uditore" il corso di Giorgio Gaslini al conservatorio musicale Santa Cecilia di Roma.
Nel 1974 suona nell'album Chiaro di Loy & Altomare; sempre nello stesso anno partecipa alla seconda edizione di Umbria Jazz dove conosce Sonny Stitt il quale gli sarà d'aiuto per la sua crescita musicale. Entra poi nella Collective Orchestra di Gaetano Liguori. 
Nel 1976 invitato da Enrico Rava negli Stati Uniti fa perdere le tracce di sé per un paio di giorni, durante i quali dorme al Central Park mentre frequenta jam sessions nei locali notturni con i migliori jazzisti presenti sulla scena di New York. Nel 1977 al Capolinea di Milano, incontra Alberto Alberti, celebre produttore bolognese col quale approda a varie iniziative e incontri fondamentali per la sua carriera; in quel periodo risalta nel panorama Jazz attraverso incontri con i più quotati musicisti americani, fra i quali Chet Baker, Art Taylor, Lee Konitz, Sal Nistico, Jack DeJohnette, Art Farmer, Steve Grossman nonché Red Rodney, Lester Bowie, Jack McLean, Louis Hayes, Donald Byrd, Beaver Harris, Larry Nocella e Tony Scott, con alcuni dei quali realizza numerose incisioni fra le quali 360° Aeutopia  album che lo consacra definitivamente alla critica internazionale vincendo il "18º premio della critica discografica per il jazz" . Nel corso degli anni, la sua inquietudine però lo trascina verso una grave tossicodipendenza. Nel 1991 partecipa alla kermesse internazionale Jazz Bo, regalando una delle performances più cristalline a testimonianza del suo talento.
Muore a Roma a soli 36 anni, il 23 giugno 1993, per overdose di eroina. 1  In sua memoria è stato istituito il premio Massimo Urbani. È considerato a livello internazionale uno dei maggiori interpreti italiani della storia del jazz.
