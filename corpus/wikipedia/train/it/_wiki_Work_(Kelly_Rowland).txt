Work è un brano musicale della cantante statunitense Kelly Rowland.
Composto dalla Rowland insieme a Scott Storch e Jason Boyd e coprodotto da Storch e Boyd, è stato pubblicato durante il primo quarto del 2008 come secondo singolo internazionale tratto dal secondo album della Rowland, Ms. Kelly del 2007. Work ha ottenuto la prima posizione in 4 classifiche: Bulgaria, Polonia, nella classifica R&B britannica, e nella stessa classifica della Germania, ed è riuscito ad entrare nella top 10 di Australia, Brasile, Croazia, Finlandia, Francia, Irlanda, Malta, Italia e Regno Unito, superando abbondantemente i risultati del precedente singolo Like This.
Il video musicale prodotto per Work è stato filmato a Los Angeles, California il 26 luglio 2007 dal regista Philip Andelman. Il video doveva essere trasmesso nel settembre 2007, ma per non entrare in concorrenza col precedente video della Rowland, la sua première fu slittata a dicembre. Il video essenzialmente è composto da sequenze di Kelly Rowland e le sue ballerine che posano o danzano su uno sfondo fatto da immagini caleidoscopiche e luci al neon.
