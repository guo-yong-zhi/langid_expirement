Il Mangagiornale è stata una rivista pubblicata in Italia, che si occupava di manga e anime giapponesi, con articoli e recensioni su titoli, autori e tematiche. Ne sono usciti in tutto diciassette numeri, con cadenza aperiodica, dall'aprile 1997 sino all'agosto 2001. 
I primi cinque numeri furono pubblicati dalla casa editrice Ned 50, che nello stesso periodo pubblicava anche Fumo di China, una rivista di critica specializzata sul fumetto.
Dal numero 6 fino alla chiusura, l'editore divenne Cartoon Club. 
Da Fumo di China proveniva anche una parte dell'originaria redazione del Mangagiornale. Caporedattore per i primi sei numeri fu infatti Davide Castellazzi, successivamente e fino all'ultimo numero, la stessa posizione venne assunta da Valentina Semprini.
Dopo la chiusura del Mangagiornale, gran parte della redazione fondò la rivista eMotion.
