Romano Carapecchia  è stato un architetto italiano attivo principalmente a Roma, sull'isola di Malta e in Sicilia.
Carapecchia nacque a Roma nel 1666 e studiò all'Accademia di San Luca dove vinse il primo premio per la progettazione di un palazzo di seconda classe nel 1681.
Tra il 1681 e il 1691 lavorò anche nello studio di Carlo Fontana e nel 1689 scrisse un trattato di scenografia teatrale dal titolo Pratica delle Machine de' Teatri.
La sua carriera di architetto iniziò a Roma, dove progettò diversi edifici, schemi urbani e fontane, oltre ad aver realizzato un catafalco per papa Alessandro VIII in collaborazione con Mattia de Rossi. 1 
Il 27 novembre 1706 papa Clemente XI inviò un breve pontificio al Gran Maestro Ramón Perellós in cui lodava l'opera di Carapecchia, che nel 1707 lasciò Roma per trasferirsi a La Valletta, capitale della Malta Ospitaliera governata da Perellós. 2  Ottenuto il favore del Gran Maestro e dei suoi successori, in particolare António Manoel de Vilhena, trascorse il resto della sua vita e della carriera a Malta, dove svolse un ruolo importante nel trasformare La Valletta in una città barocca. 3  Nel 1708 e nel 1723 Carapecchia fece diversi studi sull'approvvigionamento idrico delle città intorno al Porto Grande. 4  Carapecchia ha anche disegnato mobili in alcuni dei suoi progetti, come gli armadi all'interno della sacrestia della chiesa di San Paolo a La Valletta. 5 
Mentre viveva a Malta, è stato anche coinvolto in alcuni progetti nella vicina Sicilia. 3 
Carapecchia morì a La Valletta nel 1738. 6 
