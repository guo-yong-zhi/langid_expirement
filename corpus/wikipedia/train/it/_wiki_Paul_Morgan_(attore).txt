Paul Morgan, nome d'arte di Paul Morgenstern , è stato un attore, cabarettista e autore austriaco.
Morgan studiò recitazione alla Theater-Akademie di Vienna. Dopo i primi ruoli comici nelle operette, nel 1917 iniziò a lavorare al teatro Simplicissimus di Vienna in qualità di presentatore, poi al Nelson-Theater di Berlino, con lo pseudonimo di Paul Stephan. La sua carriera cinematografica incominciò nel 1919, quando interpretò il ruolo di un meticcio nel film fantasy Halbblut di Fritz Lang. 
Il 1º dicembre 1924 fondò, insieme a Kurt Robitschek e Max Hansen, la Kabarett der Komiker a Berlino, dove lavoreranno grandi comici come Werner Finck, Wilhelm Bendow e Heinz Erhardt. Qui Morgan affinò la parte più satirica del suo stile, prendendo spesso di mira Hitler e il suo antisemitismo. 
Il teatro venne successivamente assaltato dalle SA, le cosiddette "camicie brune". In seguito a questo fatto, Morgan lasciò la Germania e si recò ad Hollywood, dove lavorò per diversi mesi prima di tornare in Europa e cercare fortuna in Svizzera. Nel 1933, dopo la presa del potere da parte di Hitler e dei nazisti, tornò a Vienna e riprese la sua attività assieme a Robitschek. Nel marzo 1938 la situazione precipitò con l'Anschluss, ovvero l'annessione e la sottomissione dell'Austria alla Germania. 
Morgan venne arrestato e deportato al campo di concentramento di Dachau, poi a quello di Buchenwald, dove morì il 10 dicembre dello stesso anno di polmonite, a seguito di un esercizio punitivo svolto nel gelo invernale 1  2 .
Altri progetti