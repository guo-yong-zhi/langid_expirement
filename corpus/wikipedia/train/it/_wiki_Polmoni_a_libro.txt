Il polmone a libro è un tipo di organo respiratorio atto allo scambio gassoso atmosferico e presente negli aracnidi, in particolare nei ragni e negli scorpioni.
Quest'organo è posto nella cavità addominale ventrale e connesso con l'esterno attraverso una piccola apertura. I polmoni a libro non hanno correlazioni di sorta con gli apparati respiratori dei moderni vertebrati. È il nome stesso a 
consentire di comprenderne la struttura. Constano infatti di pile di sottili strati di aria alternati a tessuto ripieno di emolinfa, struttura che dà un aspetto molto simile a un libro ripiegato. Questi strati sono racchiusi in una tasca interna della parete addominale e sono immersi in spazi aerei che ricevono l'ossigeno dall'ambiente esterno mediante uno spiracolo.
 1 .
Sono presenti in numero variabile: da un solo paio per i ragni più primitivi a quattro paia per gli scorpioni.
A volte i polmoni a libro possono essere assenti, e lo scambio gassoso viene effettuato dalle pareti sottili della cavità respiratoria con un'area di superficie aumentata grazie alla struttura ramificata in tubi sottili detta trachea.
Secondo alcuni autori questa trachea si è evoluta direttamente dai polmoni a libro, in quanto in alcuni ragni le trachee hanno un piccolo numero di camere di forma alquanto allungata.
Alcune famiglie di aracnidi e di opilionidi non hanno traccia di polmoni a libro, respirano attraverso le trachee o solo attraverso la superficie del corpo.
L'assenza o la presenza di polmoni a libro negli aracnidi li suddivide in due sezioni, ma non dà ulteriori informazioni per consentire di essere assunto a significato tassonomico: gli aracnidi polmonati, in cui i polmoni a libro sono presenti  e gli aracnidi apolmonati, dove sono assenti .
Le pagine dispiegate del libro  sono piene di emolinfa, che svolge la funzione del sangue negli artropodi. Le pagine di questo libro massimizzano la superficie di contatto con l'aria e ciò a sua volta massimizza lo scambio gassoso con l'ambiente. Nella maggior parte delle specie non è stato riscontrato alcun moto proprio di queste pagine allo scopo di facilitare la fisiologia respiratoria in questi animali.
L'aria entra nei polmoni a libro attraverso lo spiracolo polmonare soprattutto per diffusione: la contrazione del muscolo posto nei pressi dello spiracolo fa sì che la camera principale o atrio dei polmoni a libro si dilati, consentendo all'aria di entrare.
Questa poi passa nelle pagine del polmone, chiamate anche lamine, direttamente a contatto col flusso sanguigno e nelle quali avviene lo scambio gassoso.
Degli aracnidi muniti di trachee ne distinguiamo due tipi: le trachee a setaccio sono di conformazione molto simile ai polmoni a libro, ma di forma tubolare; al posto delle lamine vi sono tubicini ramificati nei quali avviene lo scambio gassoso. Le trachee tubolari sono anch'esse composte da tubicini ramificati, ma hanno origine direttamente dagli spiracoli polmonari.
I polmoni a libro più antichi ritrovati risalgono ad aracnidi trigonotarbidi risalenti a circa 410 milioni di anni fa, oggi estinti, e ritrovati nei chert di Rhynie, paese della Scozia. Questi polmoni fossili sembrano comunque molto simili a quelli presenti nei ragni moderni. 2 . 
Una delle più durature controversie sull'evoluzione degli aracnidi riguarda se il polmone a libro si evolse già nell'antenato comune di tutti gli aracnidi, 3 , oppure se è evoluto in più gruppi di aracnidi parallelamente a quando conquistarono le terre emerse.
I polmoni a libro si sono evoluti dalle branchie a libro. Anche se sono simili per struttura, negli organismi acquatici hanno una dislocazione diversa. Le branchie a libro sono situate esternamente, mentre i polmoni a libro si trovano internamente.
 4 
Le branchie a libro sono ancora funzionali nei limuli che ne hanno cinque paia. L'origine di questa struttura per lo scambio gassoso all'interno dell'acqua sembra possa risalire a un paio di zampe man mano rimpicciolite e poi mutate di funzione. 
Nella parte interna di queste branchie a forma di pendaglio vi sono circa 100 sottili fogli, a guisa di membrane, chiamate lamellae, deputate proprio allo scambio gassoso.  
Questi pendagli si muovono ritmicamente per guidare il sangue all'interno e all'esterno delle lamellae, facendovi circolare abbondante acqua. 
La funzione principali è quindi quella respiratoria, ma negli esemplari piccoli e soprattutto in quelli giovani svolgono anche funzioni natatorie.
