Il toponimo Apuania indica una parte del territorio della Toscana comprendente i bacini idrografici della catena delle Alpi Apuane. Le montagne, già "lapicidines" lunensi, furono nelle pubblicazioni storico-geografiche di Emanuele Repetti comunemente chiamate "Apuane". Fino alla metà del XIX secolo vennero chiamate anche montagne di Carrara e/o Panie. In epoca pre-romana il territorio delle montagne lunensi era abitato dai Liguri Apuani. L'attuale popolazione, dal punto di vista linguistico-culturale, possiede caratteristiche che la differenziano, più o meno nettamente a seconda delle varie zone, dagli usi e dalle parlate toscane del resto della regione. Il territorio cosiddetto "Apuano" coincide all'incirca con quello della provincia di Massa e Carrara, della Versilia, della Garfagnana e di parte della provincia della Spezia.
Per un breve lasso di tempo, tra il 1938 e il 1946, la provincia di Massa e Carrara ha assunto la denominazione di Apuania, con sigla automobilistica AU. Denominazione questa che assunse anche il nuovo comune nato nel 1938 dalla fusione dei comuni di Massa, Carrara e Montignoso. All'interno dell'ampio territorio comunale fu creato  uno dei grandi poli industriali istituiti in Italia, nel periodo 1929-1941, dal regime fascista . Il comune unico e la Zona Industriale Apuana furono istituzioni caldamente patrocinate dal carrarese Renato Ricci  e dal massese Osvaldo Sebastiani .
Lo stemma del nuovo comune di Apuania venne creato dividendo lo scudo in tre parti uguali : la prima recava il simbolo del comune di Carrara con la ruota d'oro in campo azzurro, al centro lo stemma del comune di Massa  e nella terza quello di Montignoso ; nel capo una rappresentazione naturalistica delle Alpi Apuane con in primo piano tre ciminiere e fabbriche a simboleggiare la Z.I.A., Zona Industriale Apuana, nata in quel periodo.
Lo scudo era timbrato dalla corona marchionale che fu preferita a quella ducale perché tale titolo era più antico.
Sotto lo stemma un cartiglio racchiude il motto latino del nuovo comune «Ex tribus una» .
Tale stemma rimase pressoché inutilizzato a causa degli avvenimenti bellici che portarono prima alla caduta del fascismo e poi allo scioglimento del comune di Apuania ed alla ricostituzione dei vecchi comuni di Massa, Carrara e Montignoso.
Il comune unificato aveva una superficie territoriale di 181 km² e al censimento del 1936 la popolazione complessiva dei tre comuni era di 106.378 abitanti . La popolazione totale della provincia era  di 204.377 abitanti.
La sede politico-amministrativa del comune coincideva con il centro allora più importante per numero di abitanti e per attività economiche, Carrara, mentre la sede municipale del podestà venne posta in un edificio fronteggiante il mare  costruito alla Partaccia . La "villa"  è alla foce del corso d'acqua Lavello, che, nella zona di pianura, fa da confine tra i "vecchi comuni" di Carrara e di Massa.
La targa automobilistica utilizzata per la nuova provincia di Apuania  era AU.
Nel 1946, al termine del secondo conflitto mondiale, fu deciso lo smembramento del comune di Apuania e il ripristino dei tre comuni preesistenti 2 . La vecchia provincia, a seguito del Decreto Luogotenenziale che sancì lo scioglimento, non riacquistò però la vecchia denominazione di Massa e Carrara, bensì quella nuova di Massa-Carrara, e Massa fu designata capoluogo 3 .
La Zona Industriale Apuana  si trova, dopo lo scioglimento del comune unico, per due terzi nel ricostituito comune di Massa e per il restante terzo in quello di Carrara.
La provincia di Apuania è tra le istituzioni  insignite della Medaglia d'Oro al Valor Militare per i sacrifici delle sue popolazioni e per la sua attività nella lotta partigiana durante la seconda guerra mondiale.
Altri progetti