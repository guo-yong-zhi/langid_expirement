The Night Of - Cos'è successo quella notte?  è una miniserie televisiva statunitense di otto puntate di genere crime drama basata sulla prima stagione di Criminal Justice, una serie britannica del 2008 della BBC. 1  2  3  4   La miniserie è stata scritta da Richard Price e Steven Zaillian , e diretta dallo stesso Zaillian ad eccezione di un'unica puntata diretta da James Marsh. 5  La miniserie è stata trasmessa su HBO dal 10 luglio 2016 ed è stata acclamata dalla critica. 6  7  La prima puntata è stata pubblicata il 24 giugno 2016 sul servizio on-demand della HBO.
La vita dello studente universitario Nasir "Naz" Khan, di origine pakistana, precipita nel caos quando una sera esce da casa sua nel Queens di New York e ruba il taxi del padre per raggiungere una festa a Manhattan. Naz finisce per perdersi e per dare un passaggio a una ragazza con cui trascorre la serata a base di sesso e droga. 
Quando nel cuore della notte si risveglia confuso nella cucina di Andrea, sale in camera per salutarla ed andarsene, ma la trova morta sul letto in un bagno di sangue. 
Incastrato dall'arma del delitto e da diverse testimonianze, Nasir si affida all'aiuto di John Stone, un avvocato che abitualmente bazzica per i distretti di polizia in cerca di clienti, per dimostrare la sua innocenza al processo.
Il 19 settembre 2012 è stato annunciato che la HBO aveva commissionato un episodio pilota basato sulla serie televisiva britannica Criminal Justice. Il progetto iniziale prevedeva James Gandolfini come attore protagonista, Richard Price come sceneggiatore e Steven Zaillian come regista. 8 
Il 19 febbraio 2013 HBO ha abbandonato il progetto, per poi riprenderlo in considerazione il 13 maggio, come miniserie da sette puntate. 9  10 
Dopo la morte di James Gandolfini del 19 giugno 2013, è stato annunciato che la miniserie si sarebbe realizzata in suo onore, e che Robert De Niro avrebbe preso il posto di Gandolfini. 11  Tuttavia, per via di altri impegni recitativi, il 21 aprile 2014 De Niro è stato rimpiazzato da John Turturro. 1  L'11 marzo 2016 è stato annunciato che la miniserie, costituita da otto puntate, avrebbe debuttato nell'estate del 2016 con il titolo The Night Of. Gandolfini è stato accreditato postumo come produttore esecutivo. 2 
The Night Of è stata accolta positivamente dalla critica televisiva. Su Metacritic ha ottenuto il 90% di gradimento, sulla base di 36 recensioni, mentre su Rotten Tomatoes ha il 95% di gradimento e viene consensualmente definita «un mystery preziosamente realizzato e splendidamente recitato, che incanterà gli spettatori e li lascerà devastati». 12  13 
