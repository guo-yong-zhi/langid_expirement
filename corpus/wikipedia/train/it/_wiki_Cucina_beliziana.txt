La cucina beliziana comprende le abitudini culinarie del Belize. La sua varietà è dovuta alle influenze culinarie di diverse aree del mondo, come quella creola , caraibica, messicana, cinese, sudamericana, europea e libanese. 1  2 
Il riso e i fagioli sono gli ingredienti principali della cucina beliziana. I fagioli rossi possono essere cotti insieme al riso , oppure cotti separatamente e accompagnati da coda di maiale. Riso e fagioli sono parte del classico pranzo domenicale beliziano assieme al pollo, insalata di patate e platani fritti. 2 
Tra i maya e i meticci è diffusissimo il mais che viene impiegato in numerosi modi, come ad esempio la preparazione delle tortilla ripiene di carne e formaggio e condite con spezie e salsa piccante, oppure viene aggiunto agli stufati e alle bevande. 3  Altri piatti di derivazione maya includono i tamales, delle tortilla avvolte e stufate in foglie di platani, le empanada fatte con masa e condite con pepe habanero e servite con una salsa di cipolle e aceto, la zuppa escabeche a base di cipolle e pollo, e il chichac, un brodo chiaro che può contenere polpette di pesce oppure servito sul pesce fritto. 4 
Pane e pasticcini vengono consumati soprattutto a colazione o durante l'ora del tè, oppure accompagnano il pesce fritto. I biscotti più diffusi sono i johnnycake, 5  mentre il sabute è un pancake di mais fritto coperto con fette di pollo, pomodori e cavolo. 6 
Il pollo è la carne più diffusa nel paese. Oltre a essere impiegato nel piatto nazionale assieme a riso e fagioli, esso viene venduto fritto in molti punti vendita che offrono cucina cinese. Per le strade non è raro imbattersi in barbeque. Altri piatti di carne includono il maiale condito con recado rojo, una spezia ottenuta dalla Bixa orellana, 2  il "pollo bambù" che consiste in una sorta di iguana vietata nei mesi di febbraio e marzo per preservarne la specie, la carne di armadillo e il cuniculus, un rinomato roditore che venne servito anche alla regina Elisabetta II del Regno Unito. 4 
Il Belize gode di un vasto assortimento di pesce. Sono reperibili lutianidi, sgombri, cernie, squali, robalos, barracuda, 4  gamberi, aragoste, halibut e strombi. 3  Il pesce può essere, grigliato, stufato o impiegato nelle zuppe come la serre. 4  Lo strombo può essere impiegato nel ceviche, un piatto a base di pesce crudo marinato con limetta, cipolle, pepe e spezie che viene servito con patate. Altre pietanze a base di pesce sono il boil-up, uno stufato di pesce condito con cipolle e pepe, il gumbo, un piatto tipico dei garifuna a base di pesce e verdure con latte di cocco, erbe aromatiche, platani e accompagnato dal riso, e il tapow, che consiste in pezzi di platani immersi nel latte di cocco con pesce e altri condimenti. 3  Il behave bruda è invece un brodo a base di lutianidi e di una testa di cernia ritenuto in grado di aumentare la fertitlità di una donna, mentre la zuppa di strombo è considerata un afrodisiaco per gli uomini. 5 
Una verdura tipica del Belize è il cho-cho, una specie di zucchina gigante dalla buccia ruvida. Sono diffusi i chutney, i platani, le noci di cocco, igname, manioca e gombi. La frutta include angurie, caboo, papaya, ananas, anacardi e mango. 5 
Nel paese sono reperibili birra  e rum. Quest'ultimo viene mischiato al latte condensato o all'uovo generando il rum popo. 7  Tra le bevande analcoliche si attestano svariati tipi di succhi di frutta, tè e alcune bevande importate dai Caraibi come il ginger beer e la Ting, una bevanda giamaicana a base di pompelmo. 8 
