Fullmetal Alchemist è un film del 2017 diretto da Fumihiko Sori.
Film d'avventura di dark fantasy e cinema di fantascienza di produzione giapponese, con Ryōsuke Yamada, Tsubasa Honda e Dean Fujioka nei ruoli dei personaggi principali e basato sulla serie shōnen manga omonima Fullmetal Alchemist di Hiromu Arakawa 1 . È stato distribuito in Giappone dalla Warner Bros. a partire dal 1º di dicembre 2  3  4  5 . La sigla del film, Kimi no Soba ni Iru yo, è interpretata da Misia.
Le riprese sono iniziate a giugno 2016 in Italia, ove si sono svolte per circa un mese. Dal minuto 6:53 al minuto 12:54 è facilmente riconoscibile Volterra, indicata come "Reole". In seguito le riprese si sono spostate in varie località del Giappone per terminare il 26 agosto successivo. Il film ha incassato 8 milioni di dollari 6 .
In occasione dell'uscita del film, l'autrice del manga ha realizzato un capitolo extra del fumetto, Fullmetal Alchemist 0, in cui Edward ha appena passato l'esame da alchimista di Stato e fa la conoscenza di Alex Louis Armstrong e Basque Grand.
La vicenda si dipana durante i primi decenni del XX secolo, in una realtà alternativa in cui l'alchimia  costituisce un'esperienza reale, risulta inoltre essere estremamente sviluppata e rispettata.
Edward Elric e suo fratello minore Alphonse vivono nella città rurale di Resembool con la loro madre Trisha. Dopo la morte della donna, i bambini commettono l'atto considerato tabù della "Trasmutazione Umana" con l'intenzione di riportare in vita la madre. Ma questa si ritorce contro di loro e i fratelli finiscono per pagare il prezzo del contrappasso tramite la Legge dello Scambio Equivalente: Edward perde la gamba sinistra mentre l'intero essere di Alphonse viene trascinato all'interno della "Porta della Verità". Edward quindi sacrifica anche il suo braccio destro per salvare l'anima di suo fratello e lo lega ad un'armatura. A Edward vengono quindi affidate delle protesi meccaniche note come "automail" al posto delle sue membra disperse.
Anni dopo Ed, diventato alchimista di Stato con il soprannome di "Alchimista d'Acciaio", e Al si recano nel villaggio di Reole per smascherare un vicario che pensano sia in possesso di una Pietra Filosofale. Dopo uno scontro per le vie della città, i due fratelli riescono a sconfiggere l'impostore ma scoprono che l'artefatto in suo possesso era un falso. Sotto suggerimento del generale Hakuro, i due si recano insieme all'amica di infanzia e meccanica Winry da Shou Tucker, un alchimista specializzato nella creazione di chimere che potrebbe aiutarli nella loro ricerca, e fanno la conoscenza di sua figlia Nina e del suo cane Alexander. Tucker li indirizza a sua volta da un ex dottore dell'esercito di nome Marcoh: mentre cercano di ottenere informazioni da lui, tuttavia, sul luogo appare una donna misteriosa di nome Lust con un tatuaggio uroboro sul petto, che ferisce a morte il dottore. Questi, prima di spirare, affida a Ed un biglietto con il disegno di un cerchio di trasmutazione e gli dice di cercare presso il Laboratorio Numero 5. Intanto, Tucker crea una chimera parlante utilizzando i corpi di Nina e Alexander per superare la verifica e mantenere il titolo di alchimista di Stato. Quando Ed lo scopre, si getta infuriato su di lui ma viene fermato da Al, mentre Tucker viene arrestato dagli uomini del colonnello Roy Mustang, detto "Alchimista di Fuoco".
Poco tempo dopo, Maes Huges, un amico del colonnello che li stava aiutando nelle ricerche sul Laboratorio 5, viene aggredito dalla stessa donna che aveva ucciso Marcoh. Per il suo omicidio viene accusato proprio Mustang, il quale però è stato incastrato da un alleato di Lust, Envy, in grado di assumere le sembianze di chiunque. I due, come il loro compare Gluttony, sono homunculi, esseri umani artificiali creati grazie alla Pietra Filosofale. Mentre Ed, Al e Winry si recano in quello che credono sia il Laboratorio 5, senza trovare nulla di rilevante, Mustang scopre grazie alle indicazioni fornitegli da Huges prima di morire quale sia la vera ubicazione del luogo, ossia un vecchio campo di prigionieri di guerra. Qui il colonnello viene raggiunto da una pattuglia intenzionata ad arrestarlo per l'omicidio del collega, ma Mustang riesce a dimostrare di essere stato incastrato da Envy, che ora ha assunto le sembianze del sergente Maria Ross. Sul luogo sopraggiungono anche Edward e il tenente Riza Hawkeye, guardia del corpo di Mustang, nonché gli altri due homunculi Lust e Gluttony. Edward insegue Envy e raggiunge un laboratorio dove lo attende Shou Tucker, evaso di prigione, che tiene in ostaggio Alphonse e Winry e rivela all'alchimista di aver scoperto che per creare una Pietra Filosofale è necessario sacrificare degli esseri umani. Tucker viene però ucciso da Lust e sul luogo giunge anche il generale Hakuro, che era in combutta con gli homunculi e intende conquistare il paese grazie a un esercito di non morti animati dalle numerose Pietre create nel laboratorio. Le creature, tuttavia, non rispondono ai suoi ordini e, anzi, si gettano su di lui uccidendolo. Mentre Ed, Al, il tenente Hawkeye e gli altri militari si occupano dei non morti, Mustang insegue Lust ed Envy e li affronta. Nonostante gli homunculi siano dotati di capacità rigenerative derivanti dal loro nucleo, ossia una Pietra Filosofale, il colonnello riesce a uccidere Envy incenerendolo più volte in modo che non sia più in grado di rigenerarsi e in seguito fa la stessa cosa con Lust. Dal petto della donna scaturisce una Pietra Filosofale, che Ed è tentato di utilizzare per riportare indietro il corpo di Al. All'ultimo momento, però, il ragazzo rinuncia, rifiutandosi di utilizzare per sé e per il fratello un artefatto creato grazie al sacrificio di persone innocenti.
Tempo dopo, Edward riflette su quanto accaduto e si promette di trovare un altro modo per avere indietro il corpo di Al, oltre a voler scoprire che cosa si nasconda dietro la creazione delle Pietre Filosofali e degli homunculi.
Nel luglio 2017, Sori e Yamada hanno affermato che era in fase di sviluppo un sequel. All'inizio di marzo 2022, è stato annunciato con un trailer che il sequel sarà diviso in due parti: Fullmetal Alchemist: Final Chapter - The Avenger Scar e Fullmetal Alchemist: Final Chapter - The Last Transmutation. 7 
