Castellina Scalo è una frazione del comune italiano di Monteriggioni, nella provincia di Siena, in Toscana.
La frazione di Castellina Scalo è situata al limite settentrionale del territorio comunale di Monteriggioni, al confine con i comuni di Castellina in Chianti, Poggibonsi e Colle di Val d'Elsa. Il paese è lambito ad est dal corso del torrente Staggia  1  che nasce nei pressi di Fonterutoli e va ad immettersi nel fiume Elsa presso Poggibonsi. Il territorio è interessato inoltre da vari piccoli corsi d'acqua, affluenti dello Staggia, il principale dei quali è il fosso della Gora  2  che scorre a sud dell'abitato.
Castellina Scalo confina a nord con Staggia Senese, a est con Rencine e il comune di Castellina in Chianti, a sud con il castello di Monteriggioni, e ad ovest con l'area artigianale del Casone, presso Abbadia a Isola.
Al centro del paese si trova la monumentale chiesa di Cristo Re e Maria Nascente, la cui costruzione fu avviata nel 1931 su progetto dell'architetto Severino Crott in tardo stile neomedioevale con riferimenti neobizantini e art déco, per essere consacrata nel 1933. 3  Edificio parrocchiale della frazione 4 , presenta una pianta a croce latina, con un'abside semicircolare così come le testate del transetto.  La facciata a capanna è realizzata in travertino nella parte inferiore e in laterizio nella parte superiore, con un portale centrale sormontato da lunetta con arco a tutto sesto e tettoia, lesene decorate, tre finestre e un mosaico. 3 
Nella zona meridionale dell'abitato invece si possono trovare i resti del complesso castellano di Castiglionalto, un tempo detto Castiglion Ghinibaldi, in quanto fu possesso nel XIII secolo di Ghinibaldo dei Saracini, marito di donna Sapìa Salvani, ricordata da Dante Alighieri nel tredicesimo canto del Purgatorio. 5  6  7 
Oltre al centro principale di Castellina Scalo, che comprende anche il nucleo storico di Castiglionalto, si trovano nel territorio della frazione varie località minori quali il nucleo abitato di Gabbricce  e le case sparse di Casanovina, Molino Bianco e Serfignano.
Presso Castellina Scalo è situata la stazione di Castellina in Chianti-Monteriggioni, stazione ferroviaria posta lungo la Ferrovia Centrale Toscana  a servizio dei due comuni di Monteriggioni e di Castellina in Chianti.
La frazione è sede della società calcistica A.S.D. Castellina Scalo, militante nelle categorie provinciali, i cui colori sono l'amaranto e il verde. 8  Le partite casalinghe sono disputate allo Stadio comunale di Castellina Scalo, presso il locale centro sportivo in località Gabbricce. 8 
Nel 2016 è stato inaugurato presso il medesimo centro sportivo anche lo stadio di baseball, intitolato dal 2018 alla memoria del Prof. Antonio Scialoja, docente di Diritto privato della Facoltà di Economia dell’Università di Siena e “pioniere” del batti e corri a Siena a fine anni ‘70, scomparso nel 2007. Qui giocano le proprie partite casalinghe le categorie giovanili e seniores del Baseball Club Siena. 9 
Altri progetti