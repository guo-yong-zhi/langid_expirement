Benedetto Luschino   è stato uno scrittore italiano, frate domenicano.
Nacque a Firenze, nel quartiere di Santa Croce, nel 1470, da un padre orafo. Da giovane lavorò come miniatore e cartolaio, e a partire dal 1489 fu un membro della Confraternita laicale fiorentina nota come "Buca di San Paolo". 1  In quegli stessi anni si dedicò anche allo studio della musica e al canto. Si guadagnò il soprannome di Bettuccio e in più di un'occasione si fece notare per il carattere irrequieto e turbolento. 2 
Nella quaresima del 1494 assistette ad una predica del noto frate domenicano Girolamo Savonarola, che - a quanto lui stesso racconta - lo indusse ad entrare in religione. 3  Nel novembre del 1495 Luschino ricevette l'abito domenicano nel convento di San Marco dalle mani dello stesso Savonarola e un anno più tardi emise la professione, che completò la sua entrata nell'ordine. 4  Da quel momento in poi, Benedetto divenne uno dei più fedeli e appassionati seguaci di fra Girolamo , e visse al suo fianco le vicende tumultuose che nel 1498 portarono all'arresto e alla morte sul rogo di Savonarola e di due confratelli. 5 
Profondamente segnato dalla morte di quello che considerava il suo maestro, Luschino lasciò Firenze e dedicò tutta la sua vita successiva a scrivere opere in difesa della memoria savonaroliana, a partire dal Razionale, redatto in forma anonima intorno al 1500 per sfuggire alle persecuzioni di cui all'epoca erano vittime i seguaci di Savonarola. 5  Nel 1509 fra Benedetto si macchiò di un omicidio preterintenzionale che gli costò la condanna al carcere al vita , ma la prigionia non fece che incoraggiare la sua produzione letteraria filo-savonaroliana. Molte sono le opere da lui scritte in questi anni per difendere Savonarola ed accusare i suoi nemici, primo fra tutti i Vulnera diligentis, uno scritto in tre libri redatto in forma dialogica tra 1518 e 1523. 5 
Non sappiamo quando Luschino uscì di prigione, ma tra 1548 e 1550 - ormai ottantenne e uscito dall'ordine - si rese protagonista di una nuova disputa in difesa del suo antico maestro, questa volta contro l'attacco del vescovo domenicano Ambrogio Catarino Politi. 6  Dopo quella data, non abbiamo più sue notizie.
