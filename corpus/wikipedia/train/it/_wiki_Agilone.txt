Agilone  è stato un generale romano di origine alemanna, che servì sotto gli imperatori Costanzo II e Giuliano  e sotto l'usurpatore Procopio.
Nel 354 Agilone aveva il rango di tribunus stabuli; successivamente assunse il comando di una schola , una unità della guardia imperiale. Nel 360 sostituì Ursicino nel ruolo di magister peditum praesentialis, che lo fece entrare nello stato maggiore di Costanzo II; secondo lo storico Ammiano Marcellino, che aveva fatto parte dello stato maggiore di Ursicino, si trattò di un salto di rango eccessivo. 1  In tale capacità, nel 361, Agilone e Arbizione furono inviati da Costanzo a vigilare sul Tigri, 2  ma per mancanza di truppe tornarono a Ierapoli. 3 
Nel novembre/dicembre del 361 Giuliano, cesare e cugino di Costanzo che si era ribellato all'imperatore, lo inviò a sopprimere una rivolta ad Aquileia, avvertendo gli abitanti della morte di Costanzo, compito che Agilone portò a termine con successo. 4 
Giuliano lo nominò giudice del tribunale di Calcedonia, incaricato di punire i colpevoli di tradimento della corte di Costanzo, 5  ma nel 362 Agilone si ritirò a vita privata. Si stabilì in Oriente e si imparentò con una potente famiglia sposando Veziana, figlia di Arassio, un potente e influente amico di Giuliano. 6 
Con la morte di Giuliano, nel 363, la dinastia costantiniana si estinse, e salirono al potere i fratelli Valentiniano I e Valente, che si spartirono l'impero, l'oriente toccando a Valente. Facendo leva sui sentimenti di lealtà alla dinastia di Costantino, Procopio, un membro della dinastia costantiniana, si ribellò a Valente . Agilone si schierò dalla parte dell'usurpatore, diventandone uno dei due generali; 7  grazie alla sua influenza, Arassio ottenne la carica di prefetto del pretorio d'Oriente dell'usurpatore. 8  Dopo una serie di rovesci iniziali, Valente riuscì a riguadagnare terreno e a costringere Procopio ad una battaglia campale, la battaglia di Tiatira , in cui gli inflisse una sconfitta soprattutto grazie alla defezione del generale Gomoario. Procopio, seguito da Agilone, fuggì con una parte delle sue truppe, ma fu nuovamente raggiunto e costretto alla battaglia a Nacoleia; poco prima dello scontro , 9  Agilone e tutti i suoi uomini passarono dalla parte di Valente, segnando il destino di Procopio, che fu catturato e messo a morte; grazie alla sua defezione, Agilone fu solo lievemente punito da Valente. 10 
