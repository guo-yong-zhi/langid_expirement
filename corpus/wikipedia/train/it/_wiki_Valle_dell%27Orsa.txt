La valle dell'Orsa, conosciuta anche come valle di Novezza o Novezzina, è la più grande valle per lunghezza del gruppo del monte Baldo e lo attraversa tra la cresta principale e quella che si affaccia sulla Vallagarina, quasi interamente occupata dal territorio del comune di Ferrara di Monte Baldo.
La valle ha una morfologia particolare: parte presso Brentino Belluno come uno stretto e ripido vajo, assume i caratteri di una valle fluviale da Spiazzi fino a Cambrigar dove si fonde con la val Fredda, sua laterale, e diventa una larga valle coperta da pascoli, infine termina sopra Novezza con il passo Cavallo  a 1582 m.
Dopo il paese di Fraine il torrente Orsa si getta a capofitto nel canyon omonimo che lo porta a Spiazzi, la zona è molto adatta per il canyoning.
L'alta valle dell'Orsa è ricchissima di torrenti, alimentati da 2 sorgenti  che danno vita a 2 torrentelli che confluiscono presso Ferrara in quello principale. Quest'ultimo è alimentato dal nevaio del Sanna vicino alle cime, unico nevaio a guardare la Vallagarina e che non è di tipo pirenaico.
La valle presenta un clima alpino che nella parte sud è ulteriormente favorito dalla poca esposizione solare. La temperatura media a Ferrara di Monte Baldo è di 9 gradi, mentre nella zona alta scende a 5°. Le precipitazioni, abbondanti soprattutto d'estate, alimentano le numerose sorgenti.
La valle presenta numerosi centri abitati, a partire dai piccoli paesi di Fraine Basse e Alte , poi Ferrara di Monte Baldo , Cambrigar , Alpino , Novezzina , Novezza  ed altri centri abitati in Val Fredda.
