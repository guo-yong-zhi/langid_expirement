Il Museo Nazionale del Pugilato, è un museo inaugurato il 24 febbraio 2017 1  2  a Santa Maria degli Angeli, frazione di Assisi, dedicato al mondo del pugilato italiano.
Ideato nel 2004 con il supporto del MIBAC 2 , fu scelta la sede umbra per la disponibilità di notevoli strutture e per la radicata tradizione della noble art della città serafica. Fu allestito nei vecchi fabbricati appartenuti alla Montedison 2 , dove trovano posto anche il Teatro Lyrick ed il Centro Nazionale di Pugilato fin dal 1988.
La Casa del pugilato, gestita dalla Federazione Pugilistica Italiana, progettata per 4 piani è operativa solo su due, che comprendono anche una sezione interattiva. La zona espositiva è permanente, mentre è temporanea quella dedicata a convegni e rassegne. Qui c'è anche un ufficio della EUBC 2 .
Il museo abbraccia un secolo di storia pugilistica italiana ed internazionale, allestito con tutto ciò che ha a che fare con il mondo dei guantoni, foto, libri, cimeli, divise, appartenuti tra gli altri a Gianfranco Rosi, Agostino Cardamone, Primo Zamparini, Francesco Damiani, Clemente Russo, Angelo Musone ed i fratelli Massimiliano e Alessandro Duran. Si possono ammirare le medaglie olimpiche vinte dai pugili italiani, gli ori di Nino Benvenuti a Roma 1960, Maurizio Stecca a Los Angeles 1984 e Roberto Cammarelle a Pechino 2008. Qui hanno trovato posto la fiaccola olimpica che aprì le Olimpiadi di Roma, un ring di allenamento completo di Punching-ball usati negli anni sessanta 3 .
Il fiore all'occhiello del museo, è rappresentato senz'altro dall'archivio di oltre 40 000 foto e dalla biblioteca comprendente libri, riviste e testi didattici riguardanti la boxe 4 .
