La chioma di Berenice è un romanzo di Denis Guedj ambientato nell'Antico Egitto nel III secolo a.C., pubblicato nel 2003, tratto dalla Chioma di Berenice di Callimaco.
Il titolo allude alla leggenda secondo la quale Berenice, moglie di Tolomeo Evergete, avrebbe offerto la sua chioma alla dea Iside in cambio della vita di suo marito. La chioma, sparita dal tempio di Iside, ricompare nel cielo sotto forma di costellazione, per l'appunto la Chioma di Berenice.
L'azione si sviluppa nella Alessandria d'Egitto dell'epoca tolemaica, a cavallo tra il regno di Tolomeo III Evergete e quello di Tolomeo IV Filopatore. Il matematico greco Eratostene, direttore della Biblioteca di Alessandria, è incaricato da Evergete di misurare la circonferenza della Terra. La misura dovrà essere effettuata lungo il meridiano di Alessandria, che risalendo la valle del Nilo raggiunge Syene . Ma mentre gli uomini di scienza si impegnano per il progresso del sapere, gli uomini di potere tramano.
