Arilena Ara  è una cantante albanese.
Avrebbe dovuto rappresentare l'Albania all'Eurovision Song Contest 2020 con il brano Fall from the Sky, poi cancellato a causa della pandemia di COVID-19.
Nata a Scutari, capoluogo dell'omonima prefettura, è salita alla ribalta da bambina con la sua partecipazione al talent show canoro Gjeniu i vogël, dove si è piazzata terza. Ha preso parte alla seconda edizione della versione albanese di The X Factor, trasmesso tra la fine del 2012 e l'inizio del 2013 su TV Klan. Dopo avere superato le audizioni, è entrata a far parte della squadra delle ragazze capitanata da Altuna Sejdiu ed è stata proclamata vincitrice nella serata finale. Il suo singolo Nëntori è diventato un successo radiofonico nell'Europa orientale, diventando in particolare un tormentone estivo in Bulgaria l'anno successivo, dove ha raggiunto il terzo posto in classifica. 1 
Nel 2019 è stata giudice durante la terza edizione di The Voice Kids Albania. 2  Nel successivo dicembre ha partecipato alla cinquantottesima edizione del Festivali i Këngës con la ballata Shaj. Nella serata finale della manifestazione è stata proclamata vincitrice, concedendole il diritto di rappresentare l'Albania all'Eurovision Song Contest 2020 a Rotterdam. 3  Il 10 marzo 2020 la cantante ha presentato una versione in lingua inglese della canzone intitolata Fall from the Sky, che avrebbe dovuto cantare al contest. 4  Tuttavia, il 18 marzo 2020 l'evento è stato cancellato a causa della pandemia di COVID-19. 5  Nel 2021, dopo aver pubblicato altri singoli, l'artista rende disponibile il suo album d'esordio Pop Art the Album. 6 
