Sol levante è un romanzo di Michael Crichton scritto nel 1992, da cui è stato tratto nel 1993 l'omonimo film, diretto da Philip Kaufman ed interpretato da Sean Connery , Wesley Snipes , Harvey Keitel , Cary-Hiroyuki Tagawa  e Tia Carrere .
La multinazionale giapponese Nakamoto organizza una festa per inaugurare il suo nuovo grattacielo a Los Angeles. Alla festa sono invitate importanti personalità del mondo della finanza e della politica, ma la festa viene turbata dal ritrovamento del cadavere di una donna sul tavolo del consiglio di amministrazione della società. I dirigenti temendo uno scandalo chiamano di nascosto la polizia e decidono di tenere nascosta la notizia lasciando che la festa continui. Il giovane agente di collegamento Peter Smith viene convocato sul luogo per aiutare la polizia nelle indagini, in questo viene assistito dall'anziano agente John Connor, molto esperto di cultura e tradizioni giapponesi. Arrivati sul luogo del delitto i due agenti cominciano ad indagare e si immergono in un mondo di corruzione, affari poco chiari e giri di prostitute che vedono coinvolti importanti personaggi politici. Tutto questo ha come sfondo un'importante vendita di una ditta americana al colosso giapponese.
Il libro tratta diversi temi importanti, tra questi la questione dell'integramento delle aziende giapponesi negli Stati Uniti e la guerra tra Keiretsu che da anni è presente in Giappone.
Il libro ha causato diverse polemiche di razzismo in quanto vede le aziende giapponesi come un nemico che cerca di appropriarsi delle tecnologie americane. D'altro canto molti americani lamentano il modo in cui il personaggio di Connor descrive la perfezione dei giapponesi e fa apparire gli americani come degli "incapaci".
