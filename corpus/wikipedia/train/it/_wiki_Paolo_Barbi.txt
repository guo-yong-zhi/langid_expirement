Paolo Barbi  è stato un politico italiano, esponente della Democrazia Cristiana e già parlamentare europeo.
Nato a Trieste da genitori di Lesina nell'odierna Croazia, fu esule a Napoli, ove insegnò storia e filosofia alla Scuola militare Nunziatella dal 1949 al 1959.
Fu presidente dell'Associazione Nazionale Venezia Giulia e Dalmazia per un trentennio. In questo periodo si ebbe anche la firma del Trattato di Osimo
 1 , a cui il Barbi si oppose, da deputato, con un intervento alla Camera.
Deputato, appunto, democristiano al Parlamento italiano nelle legislature III, IV, V e VI, fu più volte sottosegretario: al Bilancio e alla Programmazione economica nel II governo Rumor e nel II governo Andreotti; alle Partecipazioni statali nel IV governo Andreotti; all'Industria e Commercio nel II governo Leone.
Alle prime elezioni a suffragio universale per il Parlamento europeo , fu eletto nelle liste della DC, aderendo al gruppo parlamentare del Partito Popolare Europeo.
Il Barbi fu anche capogruppo del PPE al Parlamento Europeo. Finora è stato l'unico italiano scelto come presidente del Gruppo Popolare Europeo.
Nel Parlamento europeo fu membro della Commissione per i bilanci e della Commissione politica.
Successivamente all'esperienza di parlamentare europeo, fu per molti anni membro dll'ufficio politico  del Partito Popolare Europeo.
Finita l'esperienza politica della Democrazia Cristiana, aderì al Partito Popolare Italiano.
È morto il 10 giugno 2011 a Napoli.
Il Presidente della Repubblica Giorgio Napolitano ne ha così ricordato la figura: "Con lui scompare una splendida figura dell'antifascismo e dell'europeismo italiano. È stato in Parlamento, nella vita pubblica e nella vita sociale un rappresentante sempre illuminato del cattolicesimo democratico e popolare.
Da autorevole personalità democristiana italiana ed europea, ha contribuito attivamente all'avanzamento della causa del progresso sociale e civile del Paese. Da educatore ha lasciato un'impronta incancellabile nella storia del Collegio Militare della Nunziatella di Napoli. Ha interpretato col più grande senso della giustizia e della pace i sentimenti e le aspirazioni delle popolazioni della Venezia Giulia, dell'Istria e della Dalmazia esposte a tormentate vicissitudini storiche.
Personalmente perdo con lui un grande amico che conobbi, già a Napoli nei miei primi anni giovanili, disinteressato e solidale protagonista delle comuni battaglie per la democrazia e per l'Europa 2 .
Altri progetti