ساموێل ئیتۆ یاریزانی پێشوو و سەرۆکی ئێستای یەکێتی تۆپی پێی کامێرونییە لە ١١ی کانوونی دووەمی ٢٠٢١ەوە. لە سەرەتای تەمەنیدا، ئیتۆ لەلایەن شارەزایانەوە وەک یەکێک لە باشترین ھێرشبەرەکانی جیھان سەیر دەکرا، ١  و وەک یەکێک لە باشترین یاریزانە ئەفریقییەکان دادەنرێت، ٢  چوارجار لە ساڵانی ٢٠٠٣، ٢٠٠٤، ٢٠٠٥ و ٢٠١٠ وەک باشترین یاریزانی کیشوەری ئەفریقا دیاریکراوە. ٣ 
ئیتۆ لە تەمەنی ١٦ ساڵیدا ڕووی لە ڕیال مەدرید کرد. بەھۆی کێبڕکێ لە پێگەی خۆی لەگەڵ یاریزانە بەئەزموونەکانی زیاتر، چەندین یاری بە خواستن ئەنجامدا، پێش ئەوەی لە ساڵی ٢٠٠٠ گرێبەست لەگەڵ ڕیال مایۆرکا واژوو بکات کە ٧٠ گۆڵی تۆمارکرد. ئاستە بەرزەکەی وای کرد لە ساڵی ٢٠٠٤ پەیوەندی بە بارسێلۆناوە بکات و لە پێنج وەرزدا ١٣٠ گۆڵی تۆمارکردووە و ھەروەھا بووە خاوەنی ژمارەی پێوانەیی زۆرترین یاریی یاریزانێکی ئەفریقی لە لالیگادا. ٤  سێجار بردنەوەی لالیگا بوو، ئەندامێکی سەرەکی ھێرشبەری بەرشەلۆنە بوو، شانبەشانی ڕۆناڵدینھۆ کە لە ساڵی ٢٠٠٦دا سەرکەوتنی بەدەستھێنا لە یاریی کۆتاییی خولی پاڵەوانەکانی ئەورووپا، لەگەڵ ئیتۆ لە یاری کۆتاییدا گۆڵی تۆمارکرد، ھەروەھا بەشێک بوو لە سێ پێشەوەی لیۆنێل مێسی و تیێری ھێنری کە لە ساڵی ٢٠٠٩ یاریی کۆتاییی خولی پاڵەوانەکانی ئەورووپا بردەوە، ئیتۆ جارێکی تر گۆڵی لە یاری کۆتاییدا تۆمارکرد. بووە دووەم یاریزان لە مێژوودا کە لە دوو یاری کۆتایی خولی یانە پاڵەوانەکانی ئەورووپا گۆڵ تۆمار بکات. ٥  لە یانەی بەرشەلۆنە، ئیتۆ لە ساڵی ٢٠٠٥ پلەی سێیەمی بەدەستھێنا بۆ باشترین یاریزانی جیھان و دووجار ناوی لە ڕیزبەندی فیدراسیۆنی نێودەوڵەتی تۆپی پێی پیشەگەران تۆمارکرا، لە ساڵانی ٢٠٠٥ و ٢٠٠٦. ئیتۆ وەک یاریزانێکی ھەڵبژاردەی کامیروون بەشێک بوو لەو پێکھاتەیەی کە میدالیای زێڕی لە ئۆڵۆمپیادی ساڵی ٢٠٠٠ بەدەستھێنا. ھەروەھا لە ساڵانی ٢٠٠٠ و ٢٠٠٢ جامی نەتەوەکانی ئەفریقای بەدەستھێناوە. ئیتۆ بەشداری لە چوار جامی جیھانی و شەش جامی نەتەوەکانی ئەفریقا کردووە. پێشەنگی گۆڵکاری مێژووی جامی نەتەوەکانی ئەفریقایە، بە ١٨ گۆڵ، ھەروەھا پێشەنگی گۆڵکاری کامیروون و سێیەم یاریزانە زۆرترین گۆڵی تۆمارکردووە، بە تۆمارکردنی ٥٦گۆڵ لە ١١٨یاریدا. ٦  ئیتۆ لە مانگی ئابی ٢٠١٤ وازھێنانی لە تۆپی پێی نێودەوڵەتی ڕاگەیاند.
