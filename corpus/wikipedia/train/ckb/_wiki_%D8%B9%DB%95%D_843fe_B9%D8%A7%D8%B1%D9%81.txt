عەبدولڕەحمان عارف جومەیلی  سێیەم سەرۆک کۆماری عێراق بووە، لەساڵی ١٩٦٦ بۆ ساڵی ١٩٦٨ سەرۆک کۆماری عێراق بووە و یەکێک بووە لەو ئەفسەرانەی کە بەشداری لە شۆڕشی ١٤ی تەمموزی ساڵی ١٩٥٨ کردووە.
ساڵی ١٩٣٦ لەزانکۆی سەربازی وەرگیراوە و بەپلەی مولازم دوو دەرچووە و پلە و پایەی بەرزبۆتەوە تاکو لەساڵی ١٩٦٤ پلەی لیوای وەرگرتووە و چەندین پلە و پایەی سەربازی گرنگی وەرگرتووە، لەساڵی ١٩٦٢ خانەنشین کراوە و لەساڵی ١٩٦٣ دووبارە گەڕێنراوەتەوە بۆ خزمەتی سەربازی و سەرۆکایەتی ئەرکانی سووپای عێراقیان پێسپاردووە.
عەبدولڕەحمان عارف شارەزایەکی باشی نەبووە لە سیاسەتی دەوڵەتدا و لەکاتی دەسەڵاتدارێتیدا ھیچ سیاسەتێکی ئەوتۆی لێبەدی نەکرا تەنانەت ئەوە نەبێ‌ لەبوارەکانی بونیادنان و پڕچەککردن ھەندێک کاری کردووە، بەلێبوردەیی ناسراوە و دەرگای دیموکراسیەتی بۆ ئۆپۆزسیۆن واڵا کردووە و ئەنجومەنی ڕاوێژکاری سەرۆکایەتی دامەزراندووە کە ھەندێک لە نەیارەکانی خۆشی لەخۆگرتبوو.
دوو ڕووداوی گرنگ لەسەردەمی حکومڕانی عەبدولڕەحمان عارف ڕوویداوە یەکەمیان ڕفاندنی فڕۆکەیەکی جەنگی میگ ٢١ بووە لە ساڵی ١٩٦٦ لەلایەن سیخوڕێکی ئیسرائیلیەوە، ڕووداوی دووەم لە ساڵی ١٩٦٧ بوو کاتێک ھێزەکانی ئیسرائیل ھێرشیان کردۆتە سەر کەرتە سەربازیەکانی ھەندێک لە وڵاتە عەرەبییەکان.
لەدوای شۆڕشی ١٧ی تەمموزی ساڵی ١٩٦٨ بە سەرکردایەتی حزبی بەعس و بە بەشداری ژمارەیەک لەئەفسەران و سیاسەتمەداران و لەدوای گەمارۆدانی عەبدولڕەحمان عارف لەکۆشکی سەرۆکایەتی، ناچاریان کرد واز لەدەسەڵات بھێنێت بەرامبەر بەوەی واز لەخۆی و کوڕەکەی بھێنن کە ئەفسەر بووە لە سووپا، پاشان دورخراوەتەوە بۆ ئیستەنبوڵ و لەسەرەتای ھەشتاکان دوای ئەوەی سەددام حوسێن ڕێگەی پێداوە گەڕاوەتەوە بۆ بەغدا.
لە ٢٤ی ئابی ٢٠٠٧ لە عەممانی پایتەختی ئوردن کۆچی دوایی کردووە.
