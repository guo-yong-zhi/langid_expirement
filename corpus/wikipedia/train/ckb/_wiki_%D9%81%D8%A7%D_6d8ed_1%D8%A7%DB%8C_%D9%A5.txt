فار کڕای ٥ یارییەکی ڕوانگەی کەسی یەکەمە کە لەلایەن یوبیسۆفت مۆنتڕیال و یۆبیسۆفت تۆرنتۆوە گەشەی پێ دراوە و لەلایەن یوبیسۆفتەوە بۆ ئامێرەکانی ویندۆز، پلەی ستەیشتن ٤ و ئێکس بۆکس وەن بڵاوکرایەوە. یارییەکە دوای یاری فار کڕای ٤ دێت، و دەبێتە پێنجەم یاری لە زنجیرە یارییەکانی فار کرای. ئەم یارییە لە ٢٧ی ئازاری ٢٠١٨دا بڵاوکرایەوە.
چیڕۆکی یارییەکە لە شارۆچکەی ھۆپدا گوزەر دەکات، کە ناوچەیەکی خەیاڵی ویلایەتی مۆنتانایە لە ویلایەتە یەکگرتووەکانی ئەمریکا. چیڕۆکی سەرەکی یارییەکە باسی بڵاوبوونەوەی توندوتیژی ئایینی دەکات شارۆچکەی ھۆپدا کەوا گرووپێکی توندوتیژی مەسیحی دەستیان بەسەر ناوچەکە داگرتووە بەسەرکردایەتی جۆسێف سید، کە خۆی بە دواھەمین ھەڵبژێردراوی خودا دادەنێت. کەسی یاریکەر بە کەسایەتییەکەوە یاری دەکات کەوا تازە دەگاتە ناوچەکە و ئامانجی ئەوەیە کە سید و شوێنکەوتوانی لەناو ببات. شێوازی یارییەکەش بریتییە لە گەڕان و شەڕکردن لەگەڵ دوژمنان و ئاژەڵی کێوی و چەندین چەکی جۆراوجۆریش لەخۆدەگرێت. ١  ٢ 
یارییەکە لەسەرەتای ساڵی ٢٠١٧دا ڕاگەیانرا. تیمی یارییەکە ھەڵسابوون بە گەشتکردن بەنێو ویلایەتی مۆنتانا تاکو بتوانن نەخشەی یارییەکە لە نەخشەی ناوچەکە نزیک بخەنەوە. یارییەکە بە زەقی ئیلھامی لە کۆمەڵێک ڕووداوی مێژووی سەردەم وەرگرتەوەم وەک جەنگی سارد و ھێرشەکانی ١١ی ئەیلوول.
یارییەکە پێشوازییەکی ئەرێنی لێکرا لەلایەن ڕەخنەگرانەوە، بەڵام ڕووبەرووی ڕەخنەی زۆربوویەوە چونکە لەگەرمەی گرژی دۆخی سیاسی ئەمریکا بڵاوکرایەوە. یارییەکە بووە سەرچاوەی قازانجێکی گەورە و لەھەتەی یەکەمیدا بای ٣١٠ ملیۆن دۆلاری لێفرۆشرا و بووە خێرا فرۆشترین یاری لە زنجیرەکەدا. یارییەکی تر کەوا تەواوکەری ڕاستەوخۆی ئەم یارییەیە بەناوی فار کرای: کازیوەیەکی نوێ لە ١٥ی فێبرایەتی ٢٠١٩دا بڵاوکرایەوە.
