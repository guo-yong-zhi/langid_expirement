
ئۆڵۆمپیادی ھاوینەی ١٩٠٠   ھەروەھا ناسراویشە بە ئۆڵۆمپیادی ١٩٠٠ی پاریس. ڕووداوێکی وەرزشی نێودەوڵەتی بوو کە لە ١٤ی ئایارەوە بۆ ٢٨ی تشرینی یەکەمی ١٩٠٠ لە شاری پاریسی فەڕەنسا بەڕێوەچوو. ١  ٢  ئەم خولە ھیچ ئاھەنگی دەستپێکردن و داخستنی بۆ ئەنجام نەدرا. ساڵی ١٨٩٤ لە کۆنگرەی سۆربۆن پییەر دی کۆبرتین پێشنیاری کرد یارییەکانی ئۆڵۆمپیادی ١٩٠٠ لە شاری پاریس ئەنجام بدرێت. بەڵام ئەندامانی کۆنگرەکە لەگەڵ ئەوە نەبوون شەش ساڵ چاوەڕێ بکەن بۆ ئەنجامدانی ئەم پاڵەوانێتییە نێودەوڵەتییە، بۆیە بڕیار درا یەکەم خولی ئۆڵۆمپیاد لە ساڵی ١٨٩٦ لە شاری ئەسینا بەڕێوە بچێت و خولی دووەم لە شاری پاریسی فەرەنسا ئەنجام بدرێت. یارییەکانی ئۆڵۆمپیادی ١٩٠٠ وەک بەشێک لە پێشنگای جیھانیی پاریس بەڕێوەچوو .١٢٢٦ وەرزشوان لە ١٩ وەرزشی جۆراوجۆر پێشبڕکێیان ئەنجامدا. لەگەڵ ئەوەش ئەم ژمارەیە جێگای گومانە، بەشێک لە وەرزشوانان ئاگاداری نەبوون لەوەی براوەی پێشبڕکێی ئۆڵۆمپیادن. ژنان بۆ یەکەمجار بەشدارییان کرد و ئێلێنی دێ پوورتاڵێس وەرزشوانی ئەمریکی بووە یەکەم ژن ببێتە براوەی ئۆڵۆمپیاد لە یاری پێشبڕکێی کەشتی یەک نەفەری چارۆکەدار. ٣  ٤  براوەکانی ئۆڵۆمپیادی ١٩٠٠ مەدالیایان وەرنەگرتووە، بەڵکو کوپ یاخود کاسیان وەرگرتووە، بەشێکی دیکەیان خەڵاتی پارەیان وەرگرتووە. چەند پێشبڕکێیەک بۆ یەکەمجار لەم خولەی ئۆڵۆمپیادەکە ئەنجامدرا لەوانە پێشبڕکێی ئۆتۆمبێل و ماتۆڕسکیل، باڵۆن، کریکێت، مەلەوانی ٢٠٠ مەتری بەربەستی پیاوان. ٢١ وڵات بوونە براوەی یەکێک لە مەدالیاکان. فەڕەنسا بە بردنەوەی ٢٧ مەدالیای زێر پلەی یەکەمی بەدەست ھێنا، پلەی دووەم ئەمریکا بەدەستی ھێنا بە بردنەوەی ١٩ مەدالیای زێر، و پلەی سێیەم بەر وڵاتی بەریتانیا کەوت پاش ئەوەی توانی ١٥ مەدالیای زێر بەدەست بھێنێت. ٥  ژمارەی وەرزشوانانی فەڕەنسا %٧٥ بەشداربوانی ئۆڵۆمپیادی پێک ھێنابوو  بەھۆی ئەمەشەوە توانی ١٠٢ مەدالیای جۆراوجۆر بباتەوە. شێوەی مەدالیاکان لاکێشەی بوون ئەمەش یەکەمجار و کۆتا جار بوو کە دیزاینی مەدالیاکان بەو شێوەیە دروست بکرێت. ٦  ٧ 
