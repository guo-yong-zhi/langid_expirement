کۆمەڵگەی کولتووری-مێژوویی سەعداباد کۆمەڵگەیەکی ١١٠ ھێکتارییە لە باکووری تاران کە لەلایەن پاشاکانەوە لە سەردەمی قاجار و پەھلەویدا دامەزراوە و فراوانتر کراوە. ئەم کۆمەڵگە مێژوویییە چەند ھێکتارێک دارستانی سروشتی ھەیە، لەگەڵ چەندین کۆشک و مۆزەخانە و چەندین بینا و کانیاوی ئاو و باخچە و گەرمخانە و شەقامی تێدایە. ئەم کۆشکە لە ناوچەی شێمیران و نزیک دەربەند و لە بناری زنجیرە چیای ئەلبۆرز دروست کراوە. ١ ئەم کۆشکە لە باکوورەوە بە چیای ئەلبۆرز و لە ڕۆژھەڵاتەوە گوڵب دارا و لە ڕۆژاوا و ڤێلەنجاک و لە باشوورەوە لەگەڵ تەجریش ھاوسنوورە. ڕووباری جەعفەر ئاباد بە ناوەڕاستی گۆڕەپانی کۆشکەکەدا تێدەپەڕێت. تێکڕای پلەی گەرمی ساڵانەی ئەم ناوچەیە بە ١٢٫٩ پلەی سەدی خەمڵێندراوە و دەکەوێتە بەرزی ١٦٥٠ بۆ ١٨٠٠ مەتر لە ئاستی دەریاوە. لە سەردەمی ڕەزاشادا، تەواوی باخی سەعداباد لە ڕووباری دەربەندەوە دەخورایەوە، بەڵام لە سەردەمی محەممەد ڕەزا شادا دوازدە ئاوی کۆن و نوێ بەکاردەھێنرا بۆ ئەوەی نیوەی شەو و ڕۆژ بە خەڵک بدرێت.
