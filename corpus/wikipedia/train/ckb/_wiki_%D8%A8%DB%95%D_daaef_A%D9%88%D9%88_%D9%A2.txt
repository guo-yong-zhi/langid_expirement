بەستوو ٢  فیلمێکی فەنتازیای مۆسیقیی ئەنیمەیشنی کۆمپیوتەریی ئەمریکیی ٢٠١٩یە کە لە لایەن ستۆدیۆکانی ئەنیمەیشنی واڵت دیزنی بەرھەم ھێنراوە و لە لایەن ستۆدیۆکانی وێنەی جووڵاوی واڵت دیزنی دابەش کراوە. ٥٨ەمین فیلمی ئەنیمەیشنی بەرھەمھێنراوی ستۆدیۆکەیە، پاشکۆی بەستوو یە. فیلمەکە لە لایەن کریس بەک و جێنیفەر لی دەرھێنراوە، لە لایەن پیتەر دێل ڤێچۆ بەرھەم ھێنراوە و لەلایەن لی، بەک، مارک سمیت، کریستن ئەندێرسن-لۆپێز و ڕۆبەرت لۆپێز نووسراوە. ھەریەکە لە دەنگی کریستن بێڵ، ئیدینا مێنزێڵ، جۆش گاد و جۆناتان گرۆف ڕۆڵی سەرەکی تێدا دەگێڕن. ڕووداوەکانی بەستوو ٢ سێ ساڵ دوای ڕووداوەکانی فیلمی یەکەم ڕوو دەدەن، شوێنی دوو خوشکەکە ئانا و ئێلسا، کریستۆف، سڤێن و ئۆلاف دەکەوێت کە بۆ دارستانێکی جادوویی گەشت دەکەن بۆ ئەوەی سەرچاوەی ھێزی جادووییی ئێلسا بدۆزنەوە.
تەکنەلۆژیای ئەنیمەیشنی ئاڵۆزتر و بەرزتر لە چاو بەستوو تێیدا بەکار ھاتووە، ئەندێرسن-لۆپێز و لۆپێز وەک گۆرانینووسانی فیلمەکە گەڕانەوە، و کریستۆف بێک دیسانەوە مۆسیقای فیلمەکەی ئامادە کردووە. فیلمەکە بۆ ٤٦ زمان وەرگێڕدراوە و زنجیرەیەکی بەڵگەفیلم، بۆ نێو نەزانراو: دروستکردنی بەستوو ٢ بەدوایدا بڵاو کرایەوە. بەستوو ٢ بۆ یەکەم جار لە شانۆی دۆڵبی لە لۆس ئانجلەس لە ٧ی تشرینی دووەمی ٢٠١٩ پەخش کرا و لە ٢٢ی تشرینی دووەم لە ویلایەتە یەکگرتووەکان پەخش کرا، بە گشتی پێداچوونەوەی ئەرێنی وەرگرتووە. داھاتی بەستوو ٢ لە گشت جیھاندا ١٫٤٥٠ ملیار دۆلاری ئەمریکی بووە، فیلمەکە سێیەم پڕداھاتترین فیلمی ٢٠١٩، دەیەم پڕداھاتترین فیلمی ھەموو سەردەمەکان و دووەم پڕداھاتترین فیلمی ئەنیمەیشنی ھەموو سەردەمەکانە. پاشکۆیەکی تر لە قۆناغی پەرەپێداندایە.
