Sollentuna HC är en svensk ishockeyklubb i Sollentuna, Stockholm. Klubben bildades 1976 då ishockeysektionerna i Turebergs IF och Edsbergs IF slogs samman. Sollentuna HC består idag av drygt 500 aktiva medlemmar och ett 100-tal ledare och tränare. Berömda spelare som spelat för klubben är Calle Steen, Oscar Steen, Rickard Rakell, Per Eklund, Niklas Svedberg och Mats Sundin.
1996 fick klubben en ishall i Sollentuna kommun som man delar med Sollentuna konståkningsklubb och Sollentuna Ringette. I oktober 2007 byggde klubben en ishall i samarbete med Sollentuna kommun. Ishallen är egentligen en överbyggnad över den dåvarande uterinken. Båda ishallarna är placerade på Sollentunavallen. Nuvarande sportchef är Per Eklund. Eklund har sitt ursprung i klubben, men har efter det spelat för Väsby, Huddinge, Djurgården, Linköping, i Tyskland samt i AHL.
Säsongen 1999/2000 spelade klubben i Division 1, då Sveriges tredjedivision. Klubben spelar återigen i tredjedivisionen, nu känd som Hockeyettan, säsongen 2015/2016, uppflyttade från Division 2 efter ett framgångsrikt kval.
