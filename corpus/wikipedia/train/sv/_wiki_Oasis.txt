Oasis var ett brittiskt rockband från Manchester, bildat 1991 som The Rain som sedan blev Oasis. Bandets frontfigurer var bröderna Liam och Noel Gallagher. Med 70 miljoner sålda album i världen är bandet mest känt för sina två första album,  Definitely Maybe och  Morning Glory?, med låtarna "Wonderwall", "Live Forever" och "Don't Look Back In Anger".
Samtliga av bandets sju studioalbum toppade den brittiska försäljningslistan och man hade åtta singellistettor under de 16 år man släppte ny musik. 22 raka singlar nådde dessutom topp 10-positioner i den brittiska försäljningsstatistiken.
Den 28 augusti 2009 lämnade Noel Gallagher bandet, och det spekulerades under en period i om bandet skulle upplösas. Efter en tid bildade Liam Gallagher tillsammans med de andra kvarvarande medlemmarna ett nytt band vid namn Beady Eye. Noel Gallagher fortsatte sin musikkarriär som soloartist med bandet Noel Gallagher's High Flying Birds. Oasis upplöstes officiellt i februari 2010.
Bandet bildades ur det tidigare bandet The Rain, vars sångare Chris Hutton ersattes med Liam Gallagher. Gallagher fick uppslaget till bandets namn från en affisch föreställande rockbandet Inspiral Carpet i sitt och brodern Noels gemensamma rum. Bandet hade spelat på Oasis Leisure Centre i Swindon. Noel anslöt sedan till Oasis 1991. Deras första album Definitely Maybe släpptes sommaren 1994. Skivan med singelhits som "Supersonic" och "Live Forever" blev en kritikersuccé. Duon gjorde sin första Sverige-konsert på Hultsfredsfestivalen sommaren 1994 . Uppföljaren  Morning Glory? är Storbritanniens tredje mest sålda album någonsin, med singlar som "Wonderwall" och "Don't Look Back In Anger".
1996 spelade bandet under 2 kvällar för 250 000 fans i Knebworth, Hertfordshire.
I augusti 1997 kom bandets tredje album, Be Here Now. Oasis benämndes vid tiden som Storbritanniens största band och skivan sålde i fler än 600 000 exemplar under de första fyra dagarna i handeln. Albumet hyllades i samband med utgivningen, men kritiken har i efterhand hårdnat mot albumet, som spelades in under en period då bandmedlemmarnas kokainmissbruk var som störst. Krisen som följde var på god väg att splittra bandet. Noel Gallagher lämnade bandet flera gånger, för att återvända bara veckor senare. 1999 lämnade två av bandets originalmedlemmar, gitarristen Paul Arthurs och basisten Paul McGuigan bandet. Noel och Liam bestämde sig dock för att skaffa nya musiker och fortsätta de pågående studioinspelningarna.
Albumet Standing on the Shoulder of Giants släpptes 2000 och fick dålig kritik av såväl recensenter som fans. Därefter gavs albumen Heathen Chemistry  och Don't Believe the Truth  ut.
Oasis släppte mot sin vilja ett samlingsalbum Stop the Clocks den 20 november 2006. Albumet var påtvingat av Sony efter en överenskommelse i kontraktet. Skivan innehåller låtar som bandet valt ut. Sångaren Liam Gallagher har i efterhand kommit med invändningar, bland annat mot att gruppens tredje album, Be Here Now, inte alls finns representerat på samlingen.
Under 2008 släppte Oasis albumet Dig Out Your Soul med "The Shock of the Lightning" som första singel. Efter skivsläppet turnerade bandet över världen.
Noel har varit den som skrivit flest låtar, och har fram till albumet Don't Believe the Truth skrivit samtliga låtar med tre undantag. På de två senaste albumen har dock samtliga medlemmar bidragit med egna låtar . Övriga bandmedlemmar  var då Gem Archer på gitarr, Andy Bell på basgitarr och Beatles-trummisen Ringo Starrs son Zak Starkey på trummor. Sedan den 12 maj 2008 är dock Zak Starkey inte längre bandets trummis då Chris Sharrock tog över rollen. Musikstilen hör inte längre till den så kallade britpopen som fick stort genomslag i Europa i mitten av 90-talet utan numera ett vanligare rocksound. De flesta andra band inom förstnämnda genre, såsom Menswear, Elastica och Pulp, har sedan dess splittrats.
Noel och Liams relation försämrades rejält under världsturnén 2009, vilket slutade med ett jättebråk inför en konsert i Paris. Liam slog sönder Noels gitarr och konserterna de nästkommande dagarna ställdes in. 28 augusti 2009 meddelade Noel genom ett uttalande att han lämnar Oasis. Liam, som ryktesvis planerade att fortsätta med Oasis, satte dock fart på spekulationer om att bandet skulle läggas ner i oktober 2009. I en intervju med engelska The Times berättade han att han kommer satsa på sitt eget klädmärke Pretty Green och framtida soloprojekt inom musiken. I december framkom emellertid uppgifter om att bandets kvarvarande medlemmar kommer att starta ett nytt band med namnet Beady Eye.
Bandets album har fått flera utmärkelser, bland annat har deras debutalbum Definitely Maybe utsetts till 17:e bästa albumet någonsin av musiktidningen Rolling Stone  Morning Glory? kom på plats nummer 70 på samma lista), och var fram tills Arctic Monkeys Whatever People Say I Am, That's What I'm Not det snabbast säljande debutalbumet någonsin i engelsk historia. Det tredje studioalbumet Be Here Now var länge det snabbast säljande albumet någonsin i Storbritanniens historia, såld i 695 761 exemplar efter bara 4 dagar, efter samma tid låg albumet på första plats på listor i 28 länder. Rekordet blev senare slaget av Adeles album 25.
Definitely Maybe har utsetts till bästa album någonsin av publiken till den brittiska albumlistan. I omröstningen slog Oasis band såsom Beatles, The Smiths, Stone Roses, Rolling Stones och Radiohead.
Under Rockbjörnen år 1995 blev bandet "årets utländska grupp" och albumet  Morning Glory? fick utmärkelsen "årets utländska skiva".
