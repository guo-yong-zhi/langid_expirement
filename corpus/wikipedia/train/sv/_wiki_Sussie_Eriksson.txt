Maria Susanne "Sussie" Eriksson, född 2 januari 1963 i Huddinge, är en svensk sångerska och skådespelerska. 
Eriksson debuterade vid unga år i Ludvikarevyn där hennes far Lennart Eriksson var en drivande kraft, och medverkade som barnskådespelerska i Från A till Ö. Som vuxen har hon medverkat i teateruppsättningar som Les Misérables, Abba – The True Story, Cabaret och Little Shop of Horrors. Eriksson har spelat revy med Bosse Parnevik på Oscarsteatern och gjort krogshower med Siw Malmkvist och Lasse Berghagen som medlem i gruppen Crème Fraiche. Hon brukar också medverka i TV-programmet Sing along.
Som komiker blev hon uppmärksammad för rollen som tysk flygvärdinna i farsen Alla var där på Folkan i Stockholm. Den stora publiken känner igen henne som Cilla i komediserien c/o Segemyhr. Hon har även medverkat i Detta har hänt, God afton Sverige och Sing-A-Long, spelat in filmer som Lilla Jönssonligan och cornflakeskuppen och Adam och Eva. Hon är även en del av R.E.A.-gänget, här bör även nämnas rollen som Karin i succémusikalen Mamma Mia! som spelades i  Göteborg och Stockholm 2005–2007. Våren 2009 medverkade hon med Gunilla Backman och Charlott Strandberg i showen PrimaDonnor på Hamburger Börs. 2015–2017 var hon aktuell i rollen som Sol-Britt i komediserien Ack Värmland på tv4. 
Eriksson deltog i Let's Dance 2020 och tog sig till finalen.
