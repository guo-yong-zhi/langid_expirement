The Fall of the House of Usher  är en kammaropera i två akter av Philip Glass och med libretto av Arthur Yorinks efter Edgar Allan Poes berättelse Huset Ushers undergång.
Poes berättelse har i ett och ett halvt sekel fascinerat poeter, dramatiker och tonsättare. Philip Glass och Arthur Yorinks lyckades skapa en stämning som är fylld av aningar, halvsanningar, lögner och sanningar. Man får aldrig reda på om det handlar om incest, homosexualitet, mord eller övernaturliga krafter, eller om de sista medlemmarna av släkten Usher tvingas axla sina förfäders skuldbörda. De framväxande klangytorna motsvarar den dramatiska uppbyggnaden: ständigt närvarande oundvikliga skuggor.
Operan hade premiär 18 maj 1988 på American Repertory Theatre i Cambridge, Massachusetts.
Roderick och hans sjuka syster Madeleine, de sista av släkten Usher, lever i ångest och skräck, omgivna av hotande skuggor. De har helt vuxit samman med huset och ger nu uttryck för all den negativa energi, som de har fått med sig från de föregående generationerna. På Rodericks enträgna begäran skyndar sig William, en gammal skolkamrat, att besöka syskonen. Men inte heller han kan hjälpa dem, utan tvingas uppleva hur Madeleine dör på ett oförklarligt sätt, för att sedan dyka upp på nytt och ta med sig brodern till dödsriket. William lyckas med knapp nöd själv rädda sig från det sönderfallande huset.
