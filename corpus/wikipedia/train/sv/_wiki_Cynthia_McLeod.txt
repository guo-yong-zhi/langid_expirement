Cynthia McLeod, född 4 oktober 1936 i Paramaribo, Surinam, är en surinamesisk lärare och författare med specialisering på historiska romaner. Hennes debutroman Hoe duur was de suiker? gavs ut 1987 i Paramaribo och såldes slut på några veckor. Den har också översatts bland annat till engelska  och filmatiserats.
McLeod är dotter till Eugenie Lionarons och Johan Ferrier, republiken Surinams förste president. Hon studerade till lärare i Nederländerna och Surinam, och under åren 1969 – 1978 undervisade hon i nederländska på universitetsförberedande nivå i Paramaribo. När hennes man Donald McLeod utnämndes till ambassadör i Venezuela 1978 flyttade paret dit. Därefter följde hon sin man till posteringar i Belgien och USA. Under åren utomlands började hon skriva och forska i Surinams historia, framför allt under tiden i Belgien då hon hade nära till arkiven i bland annat Haag och Amsterdam.
Paret återvände till Surinam 1986 och året efter utkom Cynthia McLeods debutroman Hoe duur was de suiker?  i Paramaribo. Boken sålde slut på några veckor och den historiska romanen om livet på Surinams sockerplantager på 1700-talet gavs senare även ut i Nederländerna av förlaget Conserve, som sedan dess har fortsatt att ge ut hennes böcker.
Ett av Mc Leods främsta forskningsprojekt rör Elisabeth Samson, en svart kvinna som ofta omnämns i historieböckerna om  Surinam därför att hon ville gifta sig med en vit man, vilket var förbjudet i den nederländska kolonin under 1700-talets första hälft. Resultatet av forskningen gavs först ut som en avhandling på universitetet i Utrecht. Därefter studerade McLeod under ytterligare åtta år sociala strukturer och samhällsliv under den perioden och kunde därmed skapa en bild av hur livet kunde ha tett sig för Elisabeth Samson som en rik och fri svart kvinna i ett samhälle som dominerades av fördomar, slaveri och de vitas överhöghet.  Med hjälp av dessa kunskaper kunde Cynthia Mc Leod sedan skriva sin roman De vrije negerin Elisabeth, gevangene van kleur som kom ut år 2000.
