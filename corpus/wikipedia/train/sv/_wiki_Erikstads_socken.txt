Erikstads socken i Dalsland ingick i Sundals härad och området ingår sedan 1971 i Melleruds kommun och motsvarar från 2016 Erikstads distrikt.
Socknens areal är 32,2 kvadratkilometer varav 32,07 land. År 2000 fanns här 369 invånare. Kyrkbyn Erikstad med sockenkyrkan Erikstads kyrka ligger i socknen.   
Socknen har medeltida ursprung. 
Vid kommunreformen 1862 övergick socknens ansvar för de kyrkliga frågorna till Erikstads församling och för de borgerliga frågorna bildades Erikstads landskommun. Landskommunen uppgick 1952 i Bolstads landskommun som 1969 uppgick i Melleruds köping som 1971 ombildades till Melleruds kommun. Församlingen uppgick 2010 i Bolstads församling.
1 januari 2016 inrättades distriktet Erikstad, med samma omfattning som församlingen hade 1999/2000.  
Socknen har tillhört län, fögderier, tingslag och domsagor enligt vad som beskrivs i artikeln Sundals härad. De indelta soldaterna tillhörde Västgöta-Dals regemente och Sundals kompani.
Erikstads socken ligger söder om Mellerud  med Dalbergsån i söder. Socknen är en slättbygd på Dalboslätten.
Sätesgårdar var Björnebols säteri, Kuseruds herrgård och Västergården .
Några boplatser, lösfynd och en hällkista från stenåldern har påträffats. Från järnåldern finns gravhögar och domarringar vid Bergs kullar.
Namnet skrevs 1538 Ericstade och kommer från kyrkbyn. Namnet innehåller mansnamnet Erik och sta, 'ställe, plats'.
