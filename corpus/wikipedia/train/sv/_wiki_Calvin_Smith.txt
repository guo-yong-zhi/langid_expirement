Nation:   USA
Calvin Smith, född 8 januari 1961 i Bolton i Mississippi, är en amerikansk före detta friidrottare. Han har tidigare haft världsrekordet på 100 meter och har tagit två VM-guld på 200 meter. 
Han har även ett OS-guld och ett VM-guld som deltagare i det amerikanska stafettlaget på 4 × 100 meter. Vid bägge tillfällena satte laget även världsrekord .
Han satte världsrekordet på 100 meter den 3 juli 1983 i Colorado Springs med en tid på 9,93 sekunder och slog därmed det 15 år gamla rekordet satt av Jim Hines vid olympiska sommarspelen 1968.
Smith blev 1983, vid en tävling i Zürich i Schweiz, också den första som lyckades springa under 10 sekunder på 100 meter och under 20 sekunder på 200 meter under samma kväll.
Under 1988 års olympiska spel i Seoul i Sydkorea var Smith inblandad i den mest kontroversiella olympiska finalen på 100 meter någonsin. Ben Johnson  vann före Carl Lewis  och Linford Christie . Smith slutade fyra. Men när Johnson sen åkte fast för dopning med anabola steroider uppgraderades Smiths fjärdeplats till en bronsmedalj. Det loppet har kallats för det smutsigaste loppet i historien. Av de fem främsta i det loppet är Smith den enda som aldrig testats positivt för dopning. Smith har senare sagt "Jag skulle ha varit guldmedaljören".
