Rasbokils kyrka är en kyrkobyggnad i Rasbokils socken i Uppsala stift och tillhör Rasbo-Rasbokils församling. Den är belägen vid kanten av Lejstaåns dalgång, några kilometer norr om Rasbo socken. På platsen har troligtvis funnits en äldre kyrka. På detta tyder sakristiemurar som är äldre än övriga kyrkan. Föregångaren har troligen varit en träkyrka, vilken haft en murad sakristia. Kyrkogården omges av bogårdsmur med stiglucka som båda är byggda av gråsten.
På en backe söder om kyrkplatsen står klockstapeln från 1700-talet. Från början var stapeln en öppen konstruktion men på 1800-talet kläddes den in med panel.
På kyrkogården står runstenen U 1012.
Nuvarande kyrka är byggd med gråsten och har tegel i gavelröstena. Rasbokils kyrka är en salkyrka med kyrkorum indelat i tre travéer. Enligt tradition ligger sakristian i nordost och vapenhuset i sydväst. Gavelröstena är spetsiga och har blinderingar till dekoration. Kyrkans äldsta mur finns mellan sakristian och koret. Den daterar sig troligen från folkungatiden och från en äldre sakristia från denna tid. I övrigt är kyrkan i dess helhet, med stjärnvalven, uppförd omkring 1500. Inga ytterligare tillbyggnader har gjorts sedan dess. Kalkmålningarna har utförts av den så kallade Rasbokilmästaren i början av 1500-talet. Kyrkan är ganska oförändrad. Under 1700-talet vitkalkades den invändigt, vilket var vanligt i alla kyrkor då. Samtidigt reparerades valven som var i dåligt skick. Det norra fönstret togs upp på 1870-talet. Samtidigt rappades exteriören. Interiören restaurerades 1909-1910 under ledning av Sigurd Curman. Då togs, i likhet med andra kyrkor vid den tiden, medeltidsmålningarna fram. Orgelläktaren ersattes då med ett podium på vilket orgeln ställdes. 1975 genomfördes tak- och plåtarbeten på kyrkan och klockstapeln. Spånen på stapelns övre tak ersattes med kopparplåt.
Kyrkorum mot väster
Predikstol
Dopfunt
Altare
Orgel
Kyrkan från sydväst
Vapenhus och ingång
Kyrkan från öster
Klockstapel med kyrkan i bakgrunden
Runsten U 1012
