Jämställdhetsminister kallas allmänt det statsråd i Sveriges regering som ansvarar för frågor rörande jämställdhet mellan kvinnor och män. Ursprungligen behandlades jämställdhetsärendena av Inrikesdepartementet, men flyttades 1974 över till det nyinrättade Arbetsmarknadsdepartementet. Sedan 1991 har portföljen ambulerat mellan olika departement. Mellan 2007 och 2010 sorterade frågorna under Integrations- och jämställdhetsdepartementet och under denna tid upphöjdes integrations- och jämställdhetsministern till departementschef. Jämställdhetsministern blev 2011 återigen placerad vid ett annat departement, denna gången Utbildningsdepartementet. Sedan 2019 är jämställdhetsministern biträdande statsråd vid Arbetsmarknadsdepartementet.
