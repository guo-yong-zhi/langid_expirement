Jonas Valfrid Lindgren, född den 19 december 1859 i Burträsk, död den 25 april 1931 i Umeå, var en svensk språk- och skolman.
Lindgren avlade studentexamen vid Umeå högre allmänna läroverk 1879, kom följande år till Uppsala universitet där han 1890 promoverades till  filosofie doktor, och var 1890–1891 docent i nordiska språk. Han utnämndes 1890 till lektor vid Härnösands högre allmänna läroverk, flyttade 1896 till Gävle högre allmänna läroverk som lektor i latin och svenska, och förordnades 1901 till rektor för Umeå högre allmänna läroverk, vilket han förblev till 1925. 
Lindgren författade en synnerligen innehållsrik avhandling om sin hembygds folkspråk, Burträskmålets grammatik , och en mycket använd lärobok, Dansk och norsk grammatik , flera lokalhistoriska avhandlingar med mera. Valfrid Lindgren är begravd på Västra kyrkogården i Umeå.
