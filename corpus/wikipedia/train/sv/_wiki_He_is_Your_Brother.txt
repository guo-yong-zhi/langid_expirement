"He Is Your Brother" är en popsång inspelad av den svenska musikgruppen Abba, då under namnet Björn & Benny, Agnetha & Anni-Frid. Text och musik skrevs av Benny Andersson och Björn Ulvaeus och inspelningen påbörjades 17 oktober 1972 i Europa Film Studios, Stockholm.
Sången finns med på gruppens första gemensamma musikalbum Ring ring, som utkom 1973 och togs även med på gruppens första samlingsalbum, Greatest Hits, som släpptes internationellt 1976. 
På Abba:s världsturné 1977 var detta den äldsta låten som framfördes live. Den näst äldsta låten som framfördes under turnén var Waterloo från 1974. 
Abba framförde sången live vid TV-konserten Music for Unicef i FN-högkvarteret i New York 1979. Sången framfördes som en del i ett öppningsmedley på showen, då alla medverkande artister samlades på scenen. 
He Is Your Brother valdes som den uppföljande singeln  till People Need Love, som var gruppens första gemensamma singelskiva. I USA gavs singeln, precis som föregångaren, ut på Playboy Records.  
Den svenska duon Svenne & Lotta spelade in en ny version av sången och tog med den som B-sida på sin singel Dance , som också den är en Abba-cover. 
1999 gjorde Abba-tributbandet Arrival en cover på sången till sitt musikalbum First Flight. 
