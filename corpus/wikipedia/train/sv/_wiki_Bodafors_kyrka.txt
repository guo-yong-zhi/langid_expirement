Bodafors kyrka är en kyrkobyggnad i Växjö stift. Den är församlingskyrka i Norra Sandsjö församling.
År 1938 bildades i Bodafors en kapellstiftelse, som projekterade uppförandet av ett kapell med kyrksal och församlingslokaler. Arkitekter var Ewald och Tage Kjellberg vid AB Borohus samt J. Widell vid HSB:s arkitektkontor i Stockholm. Huvudsponsor var samhällets kända industri AB Svenska Möbelfabrikerna i Bodafors. Möbelfabrikens arkitekt Bertil Fridhagen svarade för ritningar till inredningen. När kapellet  invigdes 1940  överlämnades det till Norra Sandsjö församling och upphöjdes därmed till kyrka. År 1970 byggdes kyrkan om i en modernistisk stil under ledning av arkitekt Ralph Erskine. År 1940 års kyrka byggdes in i en ny kyrkobyggnad som invigdes 1972. Kyrkan med tillhörande församlingslokaler är uppförd i trä och Interiören är klädd med fanér. Klocktornet är beläget i sydvästra och nordöstra hörnen av byggnaden.
Korväggen i öster domineras av en heltäckande målning utförd av Olle Hjortzberg. Den har som tema: "Vandringen mot den heliga staden". Konstnären har målat folk från bygden på väg mot den heliga staden som skymtar bakom den korsfäste  Kristus.
Orgeln är mekanisk och byggd 1958 av Åkerman & Lund i Knivsta. Den har 14 stämmor, fördelade på två manualer och en pedal.
