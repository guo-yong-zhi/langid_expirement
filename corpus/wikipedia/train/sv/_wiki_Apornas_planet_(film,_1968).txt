Apornas planet  är en amerikansk science fiction-film från 1968 i regi av Franklin J. Schaffner. Huvudrollen som astronauten George Taylor spelas av Charlton Heston. Filmen är baserad på romanen med samma namn av Pierre Boulle. Den fick stor uppmärksamhet för sin annorlunda utformade samhällskritik där människor och apor byter plats. 
Tre astronauter kraschlandar på en planet styrd av apor. De tas till fånga, placeras i bur och behandlas som nutidens apor. I slutet av filmen upptäcker George Taylor  att planeten de landat på är Jorden i framtiden. Detta inser han då han i filmens slutscener hittar ruinerna av Frihetsgudinnan.
Filmen hade allmän biopremiär i USA den 3 april 1968 och Sverigepremiär den 6 maj 1968 på biograferna Rigoletto och Rival i Stockholm.
Filmen nominerades till två Oscars för Bästa kostym och Bästa filmmusik. John Chambers vann en hedersoscar för sitt arbete med sminket i filmen.
Filmen fick fyra uppföljare som gjordes mellan 1970 och 1973: Bortom apornas planet , Flykten från apornas planet , Erövringen av apornas planet  och Slaget om apornas planet .
År 2001 gjorde Tim Burton en nyinspelning av filmen: Apornas planet .
En reboot av originalserien startades från 2011: Apornas planet: Evolution , Apornas planet: Uppgörelsen  och Apornas planet: Striden .
