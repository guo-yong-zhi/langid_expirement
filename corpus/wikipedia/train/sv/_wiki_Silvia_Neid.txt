Silvia Neid, född 2 maj 1964 i Walldürn, är en tysk före detta fotbollsspelare och förbundskapten för Tysklands damlandslag i fotboll mellan 2005 och 2016. Mellan 1997 och 2005 var hon assisterande tränare för landslaget under Christina Theune.
Neid blev redan under Tysklands första landskamp som spelades den 10 november 1982 mot Schweiz inbytt som spelare. Under matchen gjorde hon två mål och Tyskland vann med 5-1. Fram till 25 juli 1996 spelade hon 111 landskamper, vilket var tyskt rekord fram till oktober 1998. Neid var dessutom 79 gånger lagkapten i det tyska damlandslaget.
Med sina klubbar SSG 09 Bergisch Gladbach och senare TSV Siegen vann hon sju tyska mästerskap och sex gånger tyska cupen. Neid var med i de tyska landslag som 1989, 1991 och 1995 blev europamästare och 1995 tog hon VM-silver vid VM i Sverige.
Som tränare var hon i början ansvarig för juniorlandslaget men Neid fungerade samtidig som assisterande tränare för damlandslaget. Sedan 2005 är hon huvudtränare för A-landslaget. Hennes största meriter sedan dess är vinsten i världsmästerskapen 2007, vinsten i europamästerskapen 2009, guldmedaljen vid olympiska spelen 2016 och bronsmedaljen vid de olympiska spelen 2008.
2007 fick hon Bundesverdienstkreuz.
