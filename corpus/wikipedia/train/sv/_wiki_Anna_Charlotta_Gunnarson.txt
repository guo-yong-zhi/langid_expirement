Anna Charlotta Gunnarson, född 4 februari 1969 i Lidköping, är en svensk frilansjournalist, författare, musiker och dramatiker. Hon har sedan 1990-talet verkat på ett antal olika radio- och TV-kanaler, som såväl reporter, programledare, panelmedlem som producent. Hennes samhällsprogram Pop och politik har vunnit flera radiopriser. 
Som författare har Gunnarson bland annat skrivit ett antal ungdomsböcker.
Gunnarson tog från 20 augusti 2022 över som programledare för Melodikrysset, tillsammans med Annika Jankell. 
Anna Charlotta Gunnarson föddes i Lidköping men är delvis uppvuxen i Lysekil.  
Gunnarson började som reporter på Radio Göteborg i början av 1990-talet och gick sedan vidare till Sveriges Radio P3. Hon har därefter arbetat på bland annat ZTV, TV4, UR och SVT. Som frilansjournalist tog hon i början av sin karriär en mängd olika uppdrag för olika medier.  
Åren 2009–2016 sändes hennes kritikerrosade UR-serie Pop och politik i P4 på somrarna. Tanken med det prisbelönta programmet var att länka samman musikens historia med den allmänna samhällsutvecklingen.    
År 2011 vann programmet Stora Radiopriset i kategorin Årets Musikprogram och 2013 tog hon och redaktionen emot Ikarospriset för bästa musikprogram inom Public Service. Hon har också suttit i juryerna för Melodifestivalen och Eurovision Song Contest.  
Vintern 2010–2011 och 2011–2012 tävlade Gunnarson i På spåret med Ylva Hällen. Laget tog sig till semifinal båda säsongerna. 2013–2014 tävlade laget igen, som framröstade publikfavoriter, och tog sig även denna gång till semifinal. Hon medverkade återkommande i nöjespanelen i SVT:s Gomorron Sverige. 2016 medverkade hon som expert i Melodifestivalens Andra chansen. Gunnarson har även en liten talroll mot Daniel Craig i filmen The Girl with the Dragon Tattoo, regisserad av David Fincher.  
Anna Charlotta Gunnarson ligger bakom ett tiotal barn- och ungdomsböcker. Flera av dem, inklusive Samma gamla visa , Guld som glimmar  och 2007 års Mysteriet Grünenvelder, är humoristiska ungdomsdeckare med inslag av fantasy. Gabriela Stjärna och fienden från 2008 kretsar delvis kring homosexualitet, medan uppföljaren Gabriela Stjärna och tjuven  tar upp temat klasskillnader. 2012 års tonårsroman Utan titel har en far och dotter i centrum av handlingen, och berättelsen berör ämnen som sorg och separation.
2007 publicerades Gunnarsons Tut tut, en samling ramsor med illustrationer av Erica Jacobson.
Tillsammans med Mats Kjelbye skrev hon Sveriges Radios julkalender 2003 – Samma gamla visa – som två år senare även kom i bokform. Hon har också skrivit manus till Bolibompa-programmen Cirkuskiosken och Kimklubben samt musik till Bolibompa-serierna Minimello, Tunggung och Pomos Piano. Våren 2014 gav hon ut faktaboken Popmusik rimmar på politik, som samma år nominerades till Augustpriset i kategorin Årets fackbok.
Våren 2015 uruppförde Norrköpings symfoniorkester barnorkesterverket 12 sånger om månaderna, som Gunnarson skrivit tillsammans med Klas Backman. Samma år släpptes skivan med samma namn, vilken nominerades till en Grammis i kategorin "Årets barnalbum".
Tillsammans med gitarristen och journalisten Christel Valsinger  driver Anna Charlotta Gunnarson popbandet 500 mil. Gruppens ursprung var en Twitter-konversation, där de två stämde av varandras musiksmak och bland annat fann att båda gillade tidiga Kim Wilde och The Bangles. 2016 släppte duon EP:n "Grand Finale", som mottogs med lovord i pressen. Samma år uppträdde 500 mil på bland annat Storsjöyran och Göteborgs kulturkalas.   
Anna Charlotta Gunnarson var åren 2016-2018 juryordförande för Swedish Music Hall of Fame. Hon sitter även i styrelsen för Svenskt rockarkiv.
2011 spelade Gunnarsson rollen som reporter i The Girl with the Dragon Tattoo, en svensk-amerikansk samproduktion efter Stieg Larssons Män som hatar kvinnor. 2018 spelade hon vigselförrättaren Eva i säsong 2 av tv-serien Bonusfamiljen. Samma vinter turnerade hon med Riksteatern och föreställningen Allt du måste veta om pop, skriven och framförd av Gunnarsson, Agneta Karlsson och David Silva.
Gunnarson är känd som feminist och genusdebattör. Hon är syster till Staffan Gunnarson och är sambo med musikern Andreas Mattsson, låtskrivare till indiepopbandet Popsicle.
