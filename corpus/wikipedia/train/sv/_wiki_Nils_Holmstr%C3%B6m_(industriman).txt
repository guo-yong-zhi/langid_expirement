Nils Gunnar Teodor Holmström, född 30 oktober 1904 i Stockholm, död 10 december 1987, var en svensk industriman.
Holmström blev juris kandidat 1926, genomförde tingstjänstgöring 1927–1930, var fiskal i Svea hovrätt 1931–1933, sekreterare, direktörsassistent och direktör i Svenska Arbetsgivareföreningen  1933–1941, ekonomidirektör och vice verkställande direktör vid Kockums Mekaniska Verkstads AB i Malmö 1941–1958, verkställande direktör där 1958–1968 .
Holmström var expert i Internationella arbetsorganisationen  i Genève 1939 och ledamot av Malmö stadsfullmäktige 1943–1946. Han skrev Lagen om förenings- och förhandlingsrätt  och Semesterlagen . Han invaldes som ledamot av Vetenskapssocieteten i Lund 1963.
Holmström var son till grosshandlare Hjalmar H Holmström och Olga Ljunglin samt yngre bror till läkaren Per Holmström . Nils Holmström är begravd på Östra kyrkogården i Malmö.
