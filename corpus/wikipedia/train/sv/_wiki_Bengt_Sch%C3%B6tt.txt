Bengt Otto Schött, född 6 maj 1927 i Lund, död 17 december 2016 i Enskede gård i Stockholm, var en svensk skådespelare och målare.
Schött var son till banktjänstemannen Rickard Schött och Anna-Sara Östergren och under en period, från 1958, gift med skådespelaren och regissören Britt-Marie Schött, ogift Magnusson . Schött växte upp i Lund och studerade skådespeleri  privat för Dagmar Bentzen, Elsa Widborg och Sture Ericson, därefter vid Göteborgs Stadsteaters elevskola i mitten av 1940-talet och verkade några år där som skådespelare, bland annat i Ingmar Bergmans uppsättningar av egna pjäsen Mig till skräck  och Macbeth . 
Han arbetade tillsammans med Ingmar Bergman flera gånger, bland annat på Malmö stadsteater i Don Juan och Tehuset Augustimånen , i filmen Kvinnodröm  och TV-produktionen Enskilda samtal  i regi av Liv Ullmann. Med ett uppehåll återvände han sedan till Malmö stadsteater och medverkade i ett flertal produktioner 1967–1989. 
Därutöver har han verkat på ett flertal teatrar, såsom Adolf i Fordringsägare och Jason i Medea på Wasa Teater i Finland, på Teatern i Gamla stan på 1950-talet, på Riksteatern, i Swedenhielms på Blancheteatern, på Folkteatern i Göteborg, titelrollen i Amédee på Halmstads Arenateater och på Atelierteatern i Göteborg. 
Schött studerade konst för Jules Schyl i Malmö och under studieresor i de nordiska länderna. Separat ställde han ut i bland annat Tranås, Kungälv och Göteborg. Hans konst består av ett fantasibetonat måleri där litterära och teatraliska motiv tolkas i starka färger.
Bengt Schött är gravsatt i minneslunden på Skogskyrkogården i Stockholm.
