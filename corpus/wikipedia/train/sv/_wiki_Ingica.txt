Ingica är ett musikalbum från 1972 av den svenska sångerskan Monica Törnell. Det återutgavs på CD 2012. 
Ingica var Törnells debutalbum och spelades in på Europafilm studio i september 1972. Producent var Lasse Svensson, arrangör Björn J:son Lindh och tekniker Björn Almstedt. Skivnumret är Philips 6316 017.
På konvolutet uppges att Ingica är Monicas eget namn på ett mycket vackert område hemma i Söderhamn". I en intervju säger hon också att namnet är en sammanslagning av förnamnen Ingrid och Monica, där det förstnämnda uppges vara namnet på en väninna som presenterade henne för Jacques Prévert. Törnell säger att hon hade bestämt att hennes första barn skulle heta Ingica om det blev en flicka, och då hon höll på med denna LP tyckte hon att den var hennes första barn. På omslaget hade Cornelis Vreeswijk skrivit "Hon sjunger med hela kroppen och samtliga dess organ".
Låten "När jag var ung", som är en cover på Ian Andersons "Wind Up" och i original framfördes av rockbandet Jethro Tull , finns i liveinspelning från 1977 på albumet Sånger och musik från Kvinnokulturfestivalen . Gitarristen Kenny Håkansson, som turnerade med Törnell 1971-1972, tog med sig "Barkbrödslåten" till sin grupp Kebnekaise, som hade en instrumentalversion av låten på sitt andra album Kebnekaise II .
Albumet är en av titlarna i boken Tusen svenska klassiker .
