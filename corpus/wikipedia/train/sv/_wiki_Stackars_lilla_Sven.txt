Stackars lilla Sven är en svensk långfilm från 1947 med Nils Poppe och Annalisa Ericson i huvudrollerna. Filmen är baserad på teaterpjäsen Mr Cinders som paret Poppe-Ericson även spelade på scen.
Filmen är en humoristisk variant på sagan om Askungen; när Svens rike adoptivfar gifter om sig med den fattiga men högfärdiga baronessan von Stråhle blir Sven hunsad och nertryckt av sin styvmor och hennes båda söner. Baronessan vill att någon av sönerna gifter sig med Marianne, dottern till den man som nu äger familjen von Stråhles gamla släktgods - men så träffas Sven och Marianne helt oförhappandes, och ljuv musik uppstår...
Filmen premiärvisades på biograf Skandia i Stockholm  24 februari 1947. Som förlaga har man använt pjäsen Mr. Cinders av Clifford Grey och Greatrex Newman.
