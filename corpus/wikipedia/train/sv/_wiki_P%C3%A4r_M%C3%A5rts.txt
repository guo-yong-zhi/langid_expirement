Pär Gustaf Mårts, född 30 april 1953 i Falun i Dalarnas län, är en svensk före detta ishockeyspelare och ishockeytränare.
Mårts tränade HV71 i Elitserien mellan åren 2003 och 2007, med vilka han också tog SM-guld 2004. Mellan åren 2001 och 2003 arbetade han som ledarutvecklare på ICA. 2007 blev han förbundskapten för Tre Kronors U20-lag och anställd av Svenska ishockeyförbundet. Åren 2010–2016 var Mårts förbundskapten för det svenska herrlandslaget Tre Kronor.
Mårts började sin hockeykarriär 1971 som spelare för Västerås IK i Division 2, det som i dag motsvaras av Allsvenskan i ishockey. Säsongen 1972/1973 och 1973/1974 spelade han vidare med VIK Hockey nu i Division I motsvarande SHL i ishockey. Säsongen 1974/1975 flyttade Mårts över till Stockholmsklubben AIK där han hjälpte dem att kvalificera sig för den nya Elitserien. Säsongerna 1975/1976 till 1979/1980 spelade han totalt 174 Elitseriematcher och skrapade ihop 121 poäng  samt 63 utvisningsminuter. Sina sista fem säsonger spelade Mårts för Västerås IK i HockeyAllsvenskan.
Sedan 1986 har Mårts tränat ishockeylag. Främsta meriterna är SM-guld med HV71 2003/2004 och OS-guld som assisterande förbundskapten för Sverige 1994. Han har dessutom tränat Västerås IK och AIK. 
Säsongen 2007/2008 tog Mårts över som huvudtränare för juniorlandslagen Team 20, även kallat Juniorkronorna, och Team 19. 2008 och 2009 vann han JVM-silver.
Inför säsongen 2010/2011 fick han uppdraget som förbundskapten för Tre Kronor.
Mårts ledde Tre Kronor till guld i VM 2013. VM-turneringen präglades inledningsvis av kritik från media angående landslagets svaga insats under de första matcherna, där man bland annat hade förlorat mot Schweiz i turneringens första match.
