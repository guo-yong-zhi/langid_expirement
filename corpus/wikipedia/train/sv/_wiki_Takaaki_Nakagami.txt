Takaaki Nakagami, född 9 februari 1992 i Chiba, är en japansk roadracingförare som kör Grand Prix Roadracing sedan 2007 och där i MotoGP-klassen sedan 2018. Han körde i Moto2 från 2012 till 2017.
Nakagami blev japansk mästare i 125-klassen 2006. 2007 körde han i spanska öppna mästerskapen och gjorde VM-debut i Valencias Grand Prix. 2008 och 2009 körde han VM i 125GP-klassen på en Aprilia, men återvände sedan till Japan. Han blev japansk mästare i Moto2 säsongen 2011 och fick kontrakt med Italtrans för att köra deras Kalex-maskin i Moto2-klassen i Roadracing-VM 2012. Nakagami tog 56 poäng och blev 15:e i VM. Han fortsatte i samma team och klass säsongen 2013 och tog fyra andraplatser och en tredjeplats. Ett nyckelbensbrott och sviktande form på slutet av säsongen gav honom dock inte högre position än åttonde i VM-tabellen. Roadracing-VM 2014 bytte Nakagami stall till Idemitsu Honda Team Asia, som använde motorcyklar från Kalex. Säsongen blev misslyckad för Nakagami med 22:a plats i VM. Han fortsatte för samma team 2015 och började köra bättre igen. Han blev åtta i VM med en tredjeplats som bästa resultat. Nakagami fortsatte hos samma team även 2016. Han vann sitt första Grand Prix - TT Assen - den 26 juni 2016. Det var den första japanska segern i någon Grand Prix-klass sedan 2010. Han tog även tre tredjeplatser 2016 och kom på sjätte plats i VM. Nakagami fortsatte i samma team i Moto2 2017. Största framgången var segern i Storbritanniens GP. Nakagami kom på sjunde plats i VM med 137 poäng.
Till Roadracing-VM 2018 fick Nakagami kontrakt på att köra en Honda i kungaklassen MotoGP när LCR Honda utökade till två förare. Nakagami gjorde en habil första säsong och slutade på 20.e plats i VM och som trea bland nykomlingarna i klassen. Nakagami fortsätter hos LCR Honda 2019.
Uppdaterad till 2018-12-31.
