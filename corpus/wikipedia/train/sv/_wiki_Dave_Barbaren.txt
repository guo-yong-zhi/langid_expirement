Dave Barbaren  är en animerad TV-serie av Disney, skapad och skriven av Doug Langdale. TV-serien hade premiär på Disney Channel i augusti 2004 och började sändas på Toon Disney i juni 2006. Serien utspelar sig på medeltiden och handlar främst om en stor men feg barbar vid namn Dave.
Dave har två systrar, Candy och Gadd, samt en farbror, Oswidge, som är en trollkarl. Tillsammans får de tillfälligt styra det fiktiva landet Udrogoth eftersom de riktiga regenterna kung Throktar och drottning Glimia , har rest iväg för att bekämpa all världens ondska.
Serien liknar föregångaren Familjen Flinta och den kortlivade The Roman Holidays. Serien behandlar såväl historiska företeelser som moderna; bland annat handlar Candy i den lokala gallerian och använder Oswidges kristallkula för att shoppa online. Då och då bryter serien den så kallade "fjärde väggen" och låter en figur rikta sig direkt till publiken.
Serien har en berättare som kallas för "Berättaren", denne redogör för varje avsnitts handling men talar även direkt till figurerna.
