Juan Sebastián Cabal Valdés  je kolumbijský profesionální tenista, vítěz smíšené čtyřhry Australian Open 2017 s Abigail Spearsovou a mužských čtyřher ve Wimbledonu 2019 a na US Open 2019 v páru s Robertem Farahem. Od července 2019 do února 2020 byl spolu s Farahem světovou jedničkou ve čtyřhře, jakožto padesátý třetí, respektive padesátý čtvrtý takový tenista od zavedení klasifikace ATP v roce 1973. Oba se stali prvními Kolumbijci na vrcholu světových žebříčků. 2  Ve své dosavadní kariéře na okruhu ATP Tour vyhrál dvacet deblových turnajů. Na challengerech ATP a okruhu ITF získal čtyři tituly ve dvouhře a dvacet šest ve čtyřhře. 3 
Na žebříčku ATP byl ve dvouhře nejvýše klasifikován v únoru 2011 na 184. místě a ve čtyřhře pak v červenci 2019 na 1. místě. Trénuje ho Jeff Coetzee. 1 
V kolumbijském daviscupovém týmu debutoval v roce 2008 semifinálem Americké zóny proti Brazílii, v němž prohrál dvouhry s Danielem a Belluccim. Brazilci zvítězili 4:1 na zápasy. Do září 2023 v soutěži nastoupil k dvaceti osmi mezistátním utkáním s bilancí 7–2 ve dvouhře a 16–11 ve čtyřhře. 4 
Kolumbii reprezentoval na londýnských Letních olympijských hrách 2012. Do mužské čtyřhry nastoupil se Santiagem Giraldem. Soutěž opustili po prohře v úvodním kole od chorvatského páru Marin Čilić a Ivan Dodig. Zúčastnil se také Her XXXI. olympiády v Riu de Janeiru, do nichž v mužském deblu zasáhl po boku Roberta Faraha. Ve druhé fázi dohráli na raketách Američanů Steva Johnsona a Jacka Socka. 3 
Na Panamerických hrách 2011 v mexické Guadalajaře získal s Robertem Farahem zlatou medaili ve čtyřhře.
V listopadu 2016 se oženil. Do manželství s Julianou Cabalovou se narodil syn Jacobo . 1 
V rámci hlavních soutěží událostí Futures debutoval v říjnu 2001 na turnaji v Sante Fe de Bogota. První turnaj na okruhu ATP Tour odehrál na pařížském grandslamu French Open 2011, kde s Argentincem Eduardem Schwankem skončili jako poražení finalisté čtyřhry. 3  S krajanem Robertem Farahem nastoupil do první deblové soutěže během medellínské události ITF v říjnu 2004. Vypadli ve druhém kole. Stabilní spolupráci navázali o šest sezón později. Impulzem se stal triumf na maracaibském turnaji z června 2010. 3  1 
Do hlavní soutěže okruhu ATP World Tour, vyjma grandslamu, premiérově zasáhl během indického Aircel Chennai Open 2012. S Farahem dohráli ve čtvrtfinále s druhou nasazenou dvojicí Scott Lipsky a Rajeev Ram. První trofej společně získali na antukovém Rio Open 2014 po finálové výhře nad párem David Marrero a Marcelo Melo. Druhý triumf v Riu přidali v roce 2016. V sérii Masters ovládli Rome Masters v letech 2018 a 2019. 3  1 
V boji o deblový titul Australian Open 2018 s Farahem nestačili na rakousko-chorvatskou dvojici Oliver Marach a Mate Pavić. 5  6  Grandslamovou trofej vybojoval s Američankou Abigail Spearsovou ve smíšené čtyřhře Australian Open 2017, když ve finálovém duelu přehráli druhé nasazené Saniu Mirzaovou a Ivana Dodiga. Turnajem prošli bez ztráty setu. 7  8 
Ve Wimbledonu 2019 vytvořil s Farahem druhý nasazený pár. Při 31. grandslamové účasti se ocitli na prahu vyřazení ve čtvrtfinále, v němž odvrátili pět mečbolů nizozemsko-rumunské dvojici Jean-Julien Rojer a Horia Tecău. Ve finálovém pětisetovém boji pak přehráli francouzské turnajové jedenáctky Nicolase Mahuta s Édouardem Rogerem-Vasselinem. Utkání trvalo 4.56 hodin a úvodní čtyři sady rozhodl až tiebreak. Triumfem se stali první ryze kolumbijskou dvojicí, která vyhrála grandslam a premiérově vystoupali na vrchol deblového žebříčku ATP, kde vystřídali 41letého Mika Bryana. 9  Na US Open 2019 opět nenašli přemožitele. Ve finále, které znamenalo jubilejní 400. společnou výhru na okruhu ATP Tour, porazili španělsko-argentinské turnajové osmičky Marcela Granollerse s Horaciem Zeballosem po dvousetovém průběhu. Jako šestá dvojice otevřené éry ovládli Wimbledon i Flushing Meadows v jedné sezóně. 10  11 
V tomto článku byl použit překlad textu z článku Juan Sebastián Cabal na anglické Wikipedii.
