Diké - , thrácká moira - sudička, následně řecká bohyně spravedlnosti. Její matkou je bohyně zákonného pořádku Themis, otcem pak nejvyšší bůh Zeus.
Diké spolu s bohyní Themis stává při Diovi, když k výkonu soudcovské funkce zasedá na svůj trůn. Diké bývá uváděna jako dcera Themidina, dokonce jsou někdy i vzájemně zaměňovány.
Diké žaluje každou nespravedlnost, chránila mír, klid a právo. Její dcerou je Hésychia - Klid. Sestry se jmenují Eunomia - Zákonnost a Eiréné - Mír. Při pronásledování jí pomáhaly též Aisa - Sudba a Poiné - Trest.
Bývá zobrazována jako mladá žena držící v jedné ruce váhy, v druhé meč. Toto zobrazení od ní přijala i římská Justitia. Ta, jako symbol soudnictví, přetrvala dodnes.
První zmínku o Diké lze nalézt v dílech Hesioda. Její obdobou v římské mytologii je Justitia.
