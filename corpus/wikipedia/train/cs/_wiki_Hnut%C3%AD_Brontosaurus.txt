Hnutí Brontosaurus je český spolek, jehož kořeny sahají do roku 1974. Působí v oblasti ochrany přírody, práce s mládeží a zážitkové pedagogiky, pořádá pravidelné akce a tábory  zejména pro studenty, ale i pro mladší děti či rodiče s dětmi. Má zhruba 1 000 1 –1 200 2  členů a přes 40 základních článků. 3 
Kancelář Hnutí Brontosaurus sídlí v Brně, jednotlivé základní články  působí po celé republice. Kromě klasických základních článků existují i Brontosauří dětské oddíly  a Regionální centra .
Poslání Hnutí Brontosaurus vystihuje motto organizace: „Chceme svět, ve kterém lidé nejsou lhostejní ke svému okolí, respektují a ctí přírodu a kulturní bohatství a společně o ně pečují“. 4 
Vznik Hnutí Brontosaurus se datuje do roku 1974, který byl na konferenci OSN ve Stockholmu vyhlášen Rokem životního prostředí. Za přispění mladých pracovníků ústavu krajinné ekologie ČSAV a redakce Mladého světa s logem Vladimíra Jiránka vznikla v lednu 1974 myšlenka Akce Brontosaurus, zaměřená na pomoc přírodě. Jejím mottem bylo „Brontosaurus to nepřežil, protože přerostl své možnosti.“ Ačkoliv dnes víme, že důvod vyhynutí jurského dinosaura byl mnohem složitější, motto se uchytilo. 5  V tomtéž roce se konaly víkendové i prázdninové akce v terénu.
Úspěch Akce Brontosaurus předčil očekávání organizátorů, a v roce 1978 byly uspořádány první Prázdniny s Brontosaurem , prázdninové tábory zaměřené na pobyt v přírodě. Vše stále probíhalo pod hlavičkou SSM.
Po sametové revoluci proběhla první konference Hnutí Brontosaurus a vznikla samostatná organizace. V dalších letech probíhala diskuse o dalším směřování Hnutí, která vyústila v rozdělení Hnutí na dvě nové organizace – Hnutí Brontosaurus a Asociaci Brontosaura.
V roce 2004 oslavil Brontosaurus 30 let své existence akcí Dort pro Brontosaura, která proběhla v Telči. V roce 2009 pak proběhla obdobná oslava 35 let v Archeoskanzenu v Modré u Velehradu. V září 2014 proběhly oslavy 40 let opět v Telči. 6  Hnutí Brontosaurus je tak nejstarší nepřetržitě působící ekologická organizace v Česku.
Akce příroda 7  je dobrovolnický projekt, který spojuje víkendové akce Hnutí Brontosaurus na pomoc přírodě. Navazuje tak na starší Akci Brontosaurus, která se poprvé uskutečnila v roce 1974. Původně šlo o jednorázovou pomoc přírodě. Zájem veřejnosti však byl ohromný a přerostl v samotný vznik Hnutí Brontosaurus.
Akce se pořádají v průběhu celého školního roku, jsou určeny široké veřejnosti a spojují užitečnou práci se zážitkovým programem.
Akce památky 8  je dobrovolnický projekt, který spojuje víkendové akce Hnutí Brontosaurus na pomoc památkám. Jde o novější projekt Hnutí Brontosaurus, který je věnován kulturnímu dědictví a péči o historicky významné lokality.
Akce se pořádají v průběhu celého školního roku, jsou určeny široké veřejnosti a spojují užitečnou práci se zážitkovým programem.
Brontosauří dětské oddíly 9  si kladou za cíl probouzet v dětech kladný vztah k přírodě. Na pravidelných oddílových schůzkách, výpravách a letních táborech, které vedou kvalifikovaní vedoucí, se mohou děti seznámit s pravidly ochrany přírody skrze zážitkový program.
Ekofór 10  je soutěž kreslených vtipů s tematikou životného prostředí, která vznikla v roce 1979 a po revoluci zanikla. Obnovena byla v roce 2004. Výstavy Ekofóru nenajdete ve výstavních síních, ale na letních festivalech, v knihovnách a školách. Cílem akce je vtipnou formou upozornit na problematiku životního prostředí a umožnit kreslířům i návštěvníkům výstav odlišný pohled na prostředí kolem nás.
Máme rádi přírodu 11  je výtvarná, literární a fotografická soutěž s celorepublikovým dosahem, které se ročně účastní stovky dětí z mateřských, základních a i středních škol. Tato soutěž má více než dvacetiletou tradici a obsáhla tak už několik environmentálních témat týkajících se ochrany přírody. Výherní práce je možno vidět na putovních výstavách.
Ekostan 12  je informační „stan“, který putuje po různých festivalech, veletrzích a dalších velkých akcích v ČR a nabízí pestrou paletu informací o environmentálních tématech. Návštěvníci akce tak mají možnost seznámit se se současnými problémy životního prostředí a s možnostmi jejich řešení. Mimoto tu často probíhají doprovodné akce . Chod Ekostanu zajišťuje tým školených dobrovolníků.
Prázdniny s Brontosaurem 13  je souhrnný název táborů Hnutí Brontosaurus, pořádaných v průběhu letních prázdnin. Akce jsou obvykle určeny pro lidi ve věku 15–26 let. Jejich zaměření je rozdílné, lze mezi nimi najít jak akce pro rodiče s dětmi, tak pracovní, zážitkové či putovní tábory.
Tyto akce probíhají již od roku 1987 a vedou je zkušení dobrovolní organizátoři Hnutí Brontosaurus.
Brontosauři v Himálaji 14  je projekt Hnutí Brontosaurus v Malém Tibetu. Ve vesnici Mulbekh pomáhají brontosauři od roku 2006 škole Spring Dales Public School. Staví energeticky soběstačnou školní budovu, shání peníze na její provoz a podporují studenty. Každé léto ve škole vyučuje skupina českých dobrovolníků. Aktivity Hnutí Brontosaurus v Malém Tibetu veřejně podporuje 14. dalajláma. 15 
Ústředí Hnutí Brontosaurus je v Brně, regionální centra v Praze, Jeseníkách a na Podluží. 16 
