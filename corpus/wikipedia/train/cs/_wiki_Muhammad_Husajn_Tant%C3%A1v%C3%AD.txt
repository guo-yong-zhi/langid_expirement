Muhammad Husajn Tantáví Sulajmán  byl egyptský polní maršál a politik.
Dne 11. února 2011 fakticky převzal, jako předseda Nejvyšší vojenské rady, od odstupujícího prezidenta Muhammada Husní Mubaraka pozici hlavy Egyptské arabské republiky. Předání moci bylo důsledkem Egyptské revoluce, která byla namířena proti stávajícímu režimu a prezidentovi Mubarakovi.
Armádní kariéru zahájil v roce 1956 a účastnil se v řadách egyptské armády všech významných konfliktů – Suezské krize v roce 1956, Šestidenní války v roce 1967 i Jomkipurské války v roce 1973. Funkci ministra obrany a vojenského průmyslu zastával od roku 1991, současně s tím byl i vrchním velitelem egyptské armády. Pozici ministra obrany zastával i v průběhu revolučních událostí ledna a února 2011 v nové vládě Ahmada Šafíka. Dne 30. ledna 2011 byl jmenován zástupcem předsedy vlády a 11. února převzal moc od odstupujícího prezidenta Mubaraka.
