Ústav zemědělské ekonomiky a informací, zkráceně ÚZEI, je státní příspěvková organizace zřízená Ministerstvem zemědělství ČR. Organizace zpracovává a poskytuje ekonomická data týkající se českého i evropského zemědělství a potravinářství. Dále spravuje Zemědělskou účetní datovou síť  v ČR, provozuje Knihovnu Antonína Švehly , je certifikačním orgánem subjektů poskytujících poradenské služby a věnuje se vzdělávání různých cílových skupin v resortu zemědělství a lesnictví. ÚZEI má tři hlavní pracoviště, přičemž dvě z nich se nacházejí v Praze a další v Brně, spolupracuje však i s externími pracovníky z celé České republiky.
Organizace zahájila svou činnost 1. 12. 1912, kdy nesla název „Ústav pro zemědělské účetnictví českého odboru Zemědělské rady pro Království české“ a spadala oficiálně pod tehdejší Ministerstvo orby Rakouska-Uherska.  Hlavní náplní ústavu byla správa účetnictví, sběr a zpracování prvotních podkladů od rolníků.
Po vzniku Československa byl ústav přejmenován na „Zemědělský ústav účetnicko spravovědný“ . Jeho prvotní účetnický záměr se rozšířil o přípravu informativních podkladů pro hospodářsko-politická opatření vlády, zjišťování potřeb zemědělské výroby a rozvíjení výchovné činnosti mezi zemědělskými podnikateli.
K zásadním změnám v organizační struktuře ústavu pak došlo v letech 1939–1945. Činnost ústavu se omezila na vedení účetnictví pro zemědělské podniky a na rozdíl od předválečné činnosti nebyly výsledky závěrek dále ekonomicky zpracovány.
S nástupem kolektivizace po roce 1949 ústav nadále zajišťoval vedení jednoduchého a podvojného účetnictví pro zemědělské podniky. Nově byla činnost ústavu rozšířena o sledování vývoje cen zemědělských výrobců a výrobních prostředků dodávaných do zemědělství. V roce 1969 byla do ústavu včleněna skupina zabývající se ekonomikou potravinářského průmyslu a výživy obyvatelstva a ústav byl přejmenován na „Výzkumný ústav ekonomiky zemědělství a výživy“ .
Po roce 1990 nastala zásadní restrukturalizace agrárního ekonomického výzkumu doprovázená odlišnou vnitřní organizační strukturou ústavu a výraznou změnou výzkumných témat, i když určitá vnitřní věcná provázanost nových témat se starými výzkumnými úkoly zůstala zachována.
Z rozhodnutí Ministerstva zemědělství došlo s platností od 1. 1. 1993 ke sloučení Výzkumného ústavu ekonomiky zemědělství a výživy  s Českým institutem agrární ekonomiky  a k přejmenování na „Výzkumný ústav zemědělské ekonomiky“ . Když pak 1. 7. 2008 došlo ke sloučení tohoto ústavu s Ústavem zemědělských a potravinářských informací , nově vzniklá instituce přijala název Ústav zemědělské ekonomiky a informací . Bylo tak vytvořeno vědecko-výzkumné, servisní a poradenské centrum plnící funkci výzkumného pracoviště, poskytující nezbytné servisní služby podle potřeb státní správy a odpovědné za vedení registru poradců a jejich odbornou přípravu, kontrolu poradenských služeb a metodickou podporu poradenství. Činnosti, které byly prováděny ve VÚZE i v ÚZPI, tak nadále pokračují a jsou rozšiřovány o aktuální problematiku týkající se zemědělského sektoru.
Činnost organizace se dělí do následujících oblastí:
