Gerard van Swieten ) byl nizozemský lékař a osvícenský reformátor, vlivný poradce rakouských císařů a knihovník Dvorní knihovny.
Vystudoval chemii a lékařství v Lovani a v Leidenu roku 1725 promoval prací o arteriích. Potom působil jako lékař a zastupoval svého profesora Hermana Boerhaaveho, jako katolík se však v Leidenu nemohl stát profesorem, a tak se stal od roku 1745 dvorním lékařem císařovny Marie Terezie. U dvora měl velký vliv, prosadil reformy rakouského zdravotnictví, ostře vystoupil proti pověrám, zejména proti pronásledování upírů na Moravě. Podnítil založení botanické zahrady a do lékařského vzdělávání zavedl opět klinickou praxi. Výkon cenzury odebral jezuitům a pokusil se ji podřídit císaři a centralizovat. Stal se také členem olomoucké učené společnosti Societas incognitorum.
Jeho syn Gottfried van Swieten byl hudební mecenáš.
