Fortuna Arena je fotbalový stadion v pražských Vršovicích v oblasti takzvaného Edenu. S kapacitou 19 370 sedících diváků je to největší a nejmodernější fotbalový stadion v Česku. 3  Na stadionu hraje své domácí zápasy tým SK Slavia Praha, hrají se zde ale i některé zápasy české fotbalové reprezentace a konají se zde i další sportovní a kulturní akce.
V sezonách 2010/11 a 2011/12 byl stadion také domovským stánkem pro tým Bohemians 1905, který kvůli nevyhovujícím podmínkám nemohl hrát na svém stadionu v Ďolíčku.
Od července 2022 nese stadion sponzorský název společnosti Fortuna.
Již při výstavbě probíhala jednání o případném prodeji práv na pojmenování stadionu, komerční název však stadion získal až jedenáct měsíců po otevření, kdy na základě smlouvy se společností Synot získal stadion od 1. dubna 2009 název Synot Tip Aréna. 4 
Smlouva o pojmenování byla ukončena k 30. červnu 2012, 5  načež se na základě ankety rozhodl nový majitel stadion pojmenovat názvem Eden Aréna. 6 
V roce 2013 pak majitel opět uzavřel sponzorskou smlouvu se společností Synot a stadion opět získal název Synot Tip Aréna. 7 
Na konci ligového ročníku 2014/2015 však tato smlouva vypršela, a stadion se tedy vrátil k názvu EDEN ARÉNA .
V listopadu 2018 oznámila Slavia, že rozhodující vlastnický podíl v klubu  odkoupila čínská společnost Sinobo Group, 8  přičemž stadion byl přejmenován na Sinobo Stadium. 9  
V červenci 2022 se generálním partnerem Slavie stala sázková společnost Fortuna a stadion získal nový sponzorský název Fortuna Arena. 11 
Na místě dnešního stadionu stál od roku 1953 předchozí stadion, který byl jako dlouhodobě nevyhovující v roce 2003 zbořen se záměrem postavit místo něj novou multifunkční arénu. 12 
Investorem stavby stadionu byla firma E Side Property Limited, která byla účelově založena právě pro tento účel a v níž měli spolumajitelé stejné akcionářské podíly jako v SK Slavia Praha – fotbal a. s. Projektovým manažerem stavby byla firma ARCADIS Project Manager, s.r.o., a hlavním zhotovitelem firma Hochtief CZ, a. s. Projektantem a zároveň architektem byl Martin Kotík, architekty dále byli Daniel Dvořák a Leoš Zeman. Stavbyvedoucím byl Michal Přibil. 13  Hlavní architekt Kotík však s výslednou podobou stadionu zcela spokojen není, neboť se podle něj finální podoba kvůli značnému šetření v závěru výstavby hodně liší od původních představ. 14 
Stadion byl slavnostně otevřen 7. května 2008 exhibičním zápasem proti týmu Oxford University A.F.C., což byl první anglický tým, proti kterému v historii Slavia hrála . Zápas hraný na dvakrát 35 minut zahájil slavnostním výkopem František Veselý, za Slavii kromě hráčů současného kádru nastoupila řada slavných hráčů klubové historie. 16  Slavia v tomto zápase zvítězila 5:0 , přihlíželo 14 618 diváků.
První soutěžní zápas se na stadionu hrál 17. května, kdy zde v posledním kole 1. Gambrinus ligy 2007/2008 Slavia remizovala s Jabloncem 2:2, čímž před vyprodaným stadionem získala mistrovský titul. 17 
V roce 2011 se po odkoupení londýnské firmy Eden Sport Investments Limited, mateřské společnosti firmy E Side Property, stala většinovým vlastníkem stadionu investiční skupina Natland Group, 18  která o něco dříve zachránila před krachem také Slavii. 19 
V roce 2013 vložila společnost E Side Property stadion do akciové společnosti VINET Invest, jejímž byla jediným akcionářem ; 21  tato společnost se následně v září 2014 přejmenovala na Eden Arena, a.s. . 22 
Po letech, kdy nebylo jasné, kdo je konečným vlastníkem stadionu, odkoupil společnost vlastnící stadion 17. dubna 2017 vlastník Slavie, společnost CEFC. 23  V únoru 2018 přinesla média zprávu, že si CEFC vzala krátkodobý bankovní úvěr u banky J&T, a Eden použila jako zástavu, aby získala výhodnější podmínky úvěru. 24  V květnu 2018, kdy došlo k vyostření sporu mezi CEFC a J&T ohledně splácení úvěru, J&T stadion krátce převzala. 25  CEFC poté dluh splatila a stadion se jí vrátil. 26  V listopadu 2018 oznámila Slavia, že se jejím majoritním vlastníkem  stala čínská společnost Sinobo; 8  o dva roky později však vyšlo najevo, že k převodu oficiálně stále nedošlo a majoritním vlastníkem společnosti Eden Arena je i nadále původní CITIC Group. 10 
Stadion leží mezi ulicemi Vladivostocká, U Slavie, dále pak tréninkovými plochami a železniční tratí se zastávkou Praha-Eden, jenž byla otevřena v prosinci 2020.
Stadion dříve pojmul 20 232 sedících diváků, později byla kapacita snížena na 19 370 sedících diváků, jsou zde vybudovány VIP boxy  a také sektor pro invalidy, který pojme 42 diváků a dalších 42 jako doprovod. 27  Pro příznivce hostujícího týmu jsou v jihovýchodním rohu stadionu vyčleněny sektory s celkovou kapacitou 1210 míst .
Hřiště je vyhříváno a září na něj světlo o intenzitě 1400 luxů. Podzemní parkoviště pojme 1300 automobilů, dále jsou zhotovena stání pro autobusy , další plochy pro autobusy fotbalových týmů a také speciální plochy pro VIP hosty. Stadion je vybaven velkoplošnými obrazovkami v rozích stadionu o rozměrech 5×7 metrů. Z vnějšího okraje stadionu je dostupný fanshop Slavie, hotel Iris , restauraci, fastfood McDonald’s nebo pobočku Komerční banky.
V hlavní tribuně stadionu bylo 1. listopadu 2018 otevřeno Slavia Museum, jediné fotbalové muzeum v Česku.
V severním křídle stadionu funguje čtyřhvězdičkový Iris Hotel Eden s kapacitou 150 pokojů. zdroj?]
Stadion je domácím hřištěm pro mužský A-tým SK Slavia Praha a hrají se zde všechny jeho domácí zápasy.
V sezonách 2010/11 a 2011/12 byl stadion také domovským stánkem pro tým Bohemians 1905, který kvůli nevyhovujícím podmínkám nemohl hrát na svém stadionu v Ďolíčku. Podle původních plánů se měl tým Bohemians do Edenu přestěhovat trvale a stadion se Slavií sdílet. 14 
Eden je jedním ze stadionů, které pravidelně hostí domácí zápasy České fotbalové reprezentace. Předurčuje jej k tomu poloha v centru Prahy i fakt, že je jedním z nejmodernějších fotbalových stánků a má největší kapacitu v Česku.
Ihned po dokončení výstavby Eden převzal část utkání reprezentace od letenského stadionu Sparty a dnes se s ním dělí o nejvýznamnější reprezentační utkání. První zápas zde sehrála reprezentace krátce po otevření, 27. května 2008 proti Litvě. Přátelské utkání skončilo výhrou českého výběru 2:0.
Česká fotbalová reprezentace zde hrála tyto zápasy:
V květnu 2011 stadion poničili rozčílení fanoušci Slavie, poté co Slavia nedostala profesionální licenci a tehdejší ředitel klubu nedokázal fanouškům vysvětlit, jak hodlá tuto situaci řešit. 29  Škoda na stadionu byla vyčíslena na 700 000 korun. 30 
Dne 30. srpna 2013 se na stadionu hrál duel o Superpohár UEFA 2013, což bylo poprvé od zavedení jednozápasového formátu této soutěže, kdy se zápas konal jinde než v Monaku. 31  V zápase, ve kterém se utkal německý FC Bayern Mnichov a anglický Chelsea FC, zvítězil až v penaltovém rozstřelu Bayern, když základní hrací doba skončila 1:1 a i v prodloužení vstřelil každý tým jeden gól. 32 
V roce 2014 se v Edenu konal finálový zápas Poháru České pošty mezi AC Sparta Praha a FC Viktoria Plzeň. Zápas skončil v základní hrací době 2:2, o vítězi tedy rozhodl penaltový rozstřel, ve kterém zvítězila Sparta. 33  Kvůli výtržnostem fanoušků v předešlých utkáních, sporům fanoušků s fotbalovým svazem a zejména jeho předsedou Miroslavem Peltou a následným obavám z výtržností při tomto finále se svaz rozhodl výrazně omezit prodej vstupenek na toto utkání, takže fanoušci obou týmů měli přístup pouze do sektorů za brankami. 34  Při samotném zápase pak proti tomuto omezení fanoušci protestovali tím, že prvních 30 minut nefandili; zbytek zápasu pak proběhl bez incidentů, až po penaltovém rozstřelu někteří fanoušci Sparty vběhli na hrací plochu a od předávacího ceremoniálu je musela oddělit policie. 35 
V červnu 2015 stadion hostil část zápasů Mistrovství Evropy ve fotbale hráčů do 21 let, hrála se zde tři z šesti utkání pražské skupiny A a finále, ve kterém na penalty zvítězilo Švédsko nad Portugalskem.
V červnu 2023 stadion hostil finále Evropské konferenční ligy UEFA 2022/2023 mezi ACF Fiorentina  a West Ham United . Utkání skončilo 1:2 ve prospěch anglického celku. Tisíce fanoušků obou týmů kvůli nízké kapacitě stadionu zaplavily ulice Prahy. 36 
Vedle fotbalu se na stadionu konají i některé další významné sportovní akce. Pravidelně se zde koná finále České ligy amerického fotbalu, několikrát se zde konalo finále české ragbyové extraligy.
V roce 2009 se na stadionu hrálo finále a zápas o třetí místo mistrovství světa žen v lakrosu. V zápase o třetí místo porazila Kanada Anglii 14:9, zlato vyhrály Američanky nad Australankami 8:7. 37 
V letech 2012 a 2018 se na stadionu konala hromadná cvičení všesokolského sletu.
Díky dobré akustice je vyhledávána pořadateli zejména pro koncerty v letním období. zdroj?] Stadion však nedostal kolaudační povolení na pořádání koncertů, neboť není pro takové účely dostatečně odhlučněn. Pořádané koncerty tak obvykle porušují hlukové limity a po 22. hodině noční klid, načež jsou pořadatelé sankcionováni pokutami. 38 
Jako první otestovala arénu metalová kapela Metallica necelý měsíc po otevření, 3. 6. 2008. 39  Skupina se sem vrátila i o pět let později, 7. 5. 2012. 40  Dále zde proběhly koncerty Iron Maiden  R.E.M. , Depeche Mode , Pink , Red Hot Chili Peppers , Bruce Springsteena , Coldplay , Bon Jovi , Rammstein , Kabát  a Marka Ztraceného 
