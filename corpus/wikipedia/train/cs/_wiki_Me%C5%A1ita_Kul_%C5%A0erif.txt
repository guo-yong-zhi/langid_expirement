Mešita Kul Šerif  je mešita v areálu Kazaňského kremlu, hlavní chrámová mešita republiky Tatarstán i Kazaně. Vystavěna byla v letech 1996-2005 jako náhrada legendární hlavní mešity Kazaňského chanátu, která byla zničena roku 1552 při útoku vojsk Ivana IV. Hrozného na Kazaň. Jedním z velitelů obrany města byl tehdy imám Kul Šerif, významný tatarský náboženský činitel, jehož jméno současná stavba nese.
Přípravou projektu mešity byl na základě výběrového řízení pověřen kolektiv architektů Latynova, Safronova, Sattarova a Sajfullina. Náklady na výstavbu dosáhly asi 400 milionů rublů a většina této sumy byla uhrazena z darů více než 40 tisíc občanů a organizací.
Ke slavnostnímu otevření došlo 24. června 2005 u příležitosti tisíciletého výročí založení Kazaně.
Mešita Kul Šerif se nachází v západní části Kazaňského kremlu a je nepřehlédnutelnou dominantou města. Její kapacita činí asi 1700 věřících, náměstí před mešitou pojme ještě dalších 10 tisíc lidí.
Ačkoliv je označována za obnovenou původní hlavní mešitu Kazaňského chanátu, významného náboženského a kulturního centra středního Povolží v 16. století, nejedná se o kopii. Přesná podoba původní stavby totiž není známa, dochovaly se pouze kusé popisy.
Nejvyššími prvky mešity jsou čtyři minarety, které sahají do výše 58 metrů. 36 metrů vysoká a bohatě zdobená kupole má připomínat Kazaňskou korunu , odznak moci posledního kazaňského chána Jadegara Mohammeda.
Architekti mešity vycházeli při projektování z místních stavitelských tradic – hlavním materiálem je bílý mramor a žula , kupole a minarety mají střešní krytinu tyrkysové barvy. Interiér zdobí křišťálový lustr o průměru 5 metrů a váze téměř 2 tuny, vyrobený v Česku. 1  Koberce darovala íránská vláda.
Uvnitř jsou dva balkóny pro návštěvníky, kteří si chtějí budovu pouze prohlédnout. Dále je zde knihovna, místnost pro provádění svatebních obřadů a pracovna imáma. Pod hlavní chrámovou lodí se nachází muzeum historie šíření islámu na území středního Povolží.
V tomto článku byl použit překlad textu z článku Кул-Шариф na ruské Wikipedii.
