K zemi hleď!, v anglickém originále Don't Look Up, je americká černá komedie z roku 2021. Scenáristou, producentem a režisérem filmu je Adam McKay. Hlavní role astronomů, kteří se snaží varovat lidstvo před hrozící katastrofou, ztvárnili Leonardo DiCaprio a Jennifer Lawrenceová. V dalších rolích se objevili Rob Morgan, Jonah Hill, Mark Rylance, Tyler Perry, Ron Perlman, Timothée Chalamet, Ariana Grande, Scott Mescudi, Cate Blanchett a Meryl Streep.
Film se měl původně natáčet od dubna 2020, ale jeho výroba byla pozastavena vlivem pandemie covidu-19. Natáčení filmu začalo v listopadu 2020 v Bostonu. Dne 5. února 2021 byla během natáčení zraněna hlavní herečka Jennifer Lawrenceová, její zranění dočasně přerušilo natáčení. Dne 18. února 2021 padla poslední klapka filmu. 
Film měl ve Spojených státech premiéru ve vybraných kinech dne 10. prosince 2021. Celosvětově byl pak distribuován prostřednictvím Netflixu od 24. prosince 2021. Film se stal nejsledovanějším filmem Netflixu během vánočních svátků roku 2021. 1  2 
Filmu se ihned po premiéře dostalo rozporuplného přijetí od kritiků, 3  nicméně National Board of Review a Americký filmový institut jej zařadili mezi nejlepší snímky roku. Film získal čtyři nominace na Zlatý glóbus  a šest nominací na Critics' Choice Awards .
Kate Dibiasky, doktorandka na Michiganské univerzitě, během výzkumu náhodně objeví kometu. Její profesor, dr. Randall Mindy, pomocí výpočtů zjistí, že dopadne na Zemi přibližně za šest měsíců a je dostatečně velká na to, aby zničila veškerý život na Zemi. NASA jeho výpočty potvrdí. Dibiasky a Mindy se společně s odborníkem Teddym Oglethorpem vydávají do Bílého domu, odkud však odejdou s prázdnou, a tak se vydávají na mediální turné, aby se pokusili přesvědčit širokou veřejnost, že kometa existuje a pokud se nic neudělá, všichni zemřou.
Ve filmu se dále objevují Liev Schreiber jako hlas v kampani společnosti Bash, novinářka Ashleigh Banfield jako Dalia Hensfield, Sarah Silverman jako Sarah Benterman, Chris Evans jako herec Devin Peters  a Ishaan Khatter jako video streamer Raghav Manavalan. Matthew Perry natočil s Hillem scény, které byly nakonec z filmu vystřiženy.
Český dabing vyrobilo v roce 2021 Studio Virtual, v překladu Zuzany Joskové, s dialogy a v režii Radky Přibyslavské. 4 
Čeští recenzenti film hodnotili vesměs nadprůměrně:
Ján Simkanič v recenzi pro Deník N film nazval jedním z „filmových vrcholů roku“. 10  Josef Patočka v recenzi pro Deník Referendum označil snímek za „vzácně kvalitní projev popkulturního zpracování tolik palčivého tématu zániku“ a přirovnal jej ke Kubrickově filmu Dr. Divnoláska. 11  
Naopak Jindřiška Bláhová ve své recenzi pro Respekt zkonstatovala, že film jako satira selhává, nazvala jej „průhlednou alegorií“ a „agitačním snímkem“. 12  Jaroslav Totušek v recenzi pro Lidové noviny komedii vytkl, že tím, že se „snaží strefovat do všeho a všech, jen klouže po povrchu“ a doplnil, že sice je „skvěle zahraným a kousavým zrcadlem dnešních poměrů, ale k síle drtivé srážky s kometou má daleko“. 13 
V tomto článku byl použit překlad textu z článku Don't Look Up  na anglické Wikipedii.
