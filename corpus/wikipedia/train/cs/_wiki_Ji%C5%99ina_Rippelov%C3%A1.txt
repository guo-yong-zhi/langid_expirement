Jiřina Rippelová  je česká politička, v letech 2006 až 2012 senátorka za obvod č. 11 – Domažlice, v letech 2000 až 2012 zastupitelka Plzeňského kraje a bývalá členka ČSSD.
Maturovala na gymnáziu v Sušici. Poté pokračovala ve studiu na Právnické fakultě UK v Praze, které ukončila v roce 1982. Roku 1983 složila rigorózní zkoušku a získala titul JUDr.
Po vysoké škole nastoupila do Státního statku Sušice, kde pracovala jako podniková právnička v letech 1982 až 1991, kdy přešla na Úřad práce Klatovy – pobočka Sušice a pracovala zde jako vedoucí referentka. Mezi lety 1992 a 1998 působila jako právnička Katastrálního úřadu Klatovy.
S manželem Milanem má dva syny, Milana a Jiřího.
V roce 1998 se stala členkou ČSSD. 1  V roce 1998 vstoupila do komunální politiky, když se stala starostkou města Sušice, tuto funkci vykonávala až do roku 2006, od tohoto roku je pouze zastupitelkou města Sušice. 2  Ve krajských volbách 2002 a 2008 byla zvolena do zastupitelstva Plzeňského kraje.
V roce 2006 se rozhodla kandidovat do horní komory českého parlamentu za obvod č. 11, který je tvořen celým okresem Domažlice a částí okresu Klatovy. V prvním kole skončila na druhém místě se ziskem 24,93 % hlasů, když ji porazila nezávislá kandidátka za ODS Eliška Hašková-Coolidge s 26,17 % hlasů. Ve druhém kole se situace obrátila a vyhrála sociální demokratka Rippelová, protože získala 57,84 % všech platných hlasů. 3  V senátu působí v Ústavně právním výboru a stala se předsedkyní Stálé komise pro ústavu a parlamentní procedury.
V červenci 2012 ohlásila, že odejde z ČSSD a do Senátu bude kandidovat za Zemanovce proti poslanci sociální demokracie Janu Látkovi, který ji porazil ve stranických primárkách. 4  Ve volbách vypadla v prvním kole, získala 17,6 procenta hlasů a skončila až čtvrtá, mj. za Látkou, který ve druhém kole senátorský mandát získal. 5  Byla také na kandidátce Zemanovců pro krajské volby, ale dvě hodiny před nimi byla ze seznamu stranou vyškrtnuta. 6 
Vrátila se pak k advokátní praxi. V červnu 2013 byla navržena na místo inspektora Úřadu na ochranu osobních údajů. 7 
