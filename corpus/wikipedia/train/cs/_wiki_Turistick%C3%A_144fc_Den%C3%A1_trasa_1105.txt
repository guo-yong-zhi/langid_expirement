
Turistická značená trasa 1105 je modře vyznačená 15,3 kilometru dlouhá pěší trasa Klubu českých turistů, která vede od konečné tramvají v Kobylisích přes Ďáblický háj, Sídliště Ďáblice, Kobylisy, Okrouhlík, Libeň, Prosecké skály, Vysočany, Hloubětín a Hrdlořezy do Malešic, kde na sídlišti končí. 1  Trasa byla značena na přelomu let 2018-2019. 2 
Od konečné tramvají v Kobylisích vychází cesta severozápadně do Ďáblického háje, kterým projde k prvnímu rozcestí. Poté vede sídlištěm, přírodní památkou Okrouhlík a po sestoupání k podjezdu pod Proseckou radiálou pokračuje jihovýchodně městskou zástavbou k odbočce na zalesněnou stráň. Tou projde kolem Proseckých skal až na okraj starého Proseka a odtud sestoupá podél bobové dráhy k podjezdu pod železniční tratí 070 do Mladé Boleslavi a 231 do Nymburka. U potoka Rokytka je krátká odbočka k bývalé usedlosti Kolčavka a k dochovaným kamenným pilířům železničního mostu zaniklé trati. Od bývalého mlýna vede cesta podél Rokytky proti jejímu toku po pravém břehu, u Hořejšího rybníka v Hloubětíně podejde železniční trať 011 do Kolína a dál podél potoka dojde do Hrdlořez. Zde odbočí, obejde vrch Tábor a podejde starý železniční most trati, která vedla na nákladové nádraží Žižkov. V Malešicích projde kolem starého zámku a na zastávce MHD na sídlišti končí.
Cesta částečně vede spolu s naučnými stezkami NS MČ Praha 9 - SZ stezka a NS MČ Praha 9 - JV stezka. V Malešicích se setkává s naučnou stezkou NS Sv. Josefa. V Libni se potká s cyklostezkou A27, ve Vysočanech vede částečně s cyklostezkami A 267 a A26, u Hořejšího rybníka v Hloubětíně ji křižuje cyklostezka A25.
Cesta začíná u konečné tramvají v Kobylisích. Prochází kolem zastávek MHD Bojasova, Kyselova, Bulovka, Čertův vršek, Kelerka, Nádraží Vysočany , Vysočanská , Starý Hloubětín, Hrdlořezská, Pod Táborem, Malešické náměstí a Sídliště Malešice, kde končí.
