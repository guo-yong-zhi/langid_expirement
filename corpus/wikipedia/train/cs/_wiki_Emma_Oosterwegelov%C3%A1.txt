Emma Oosterwegelová  je nizozemská atletka. Od sedmi let se věnovala pozemnímu hokeji, v atletice zkoušela sprinterské i vrhačské disciplíny a nakonec se zaměřila na sedmiboj. Je členkou klubu AV Daventria 1906 a studentkou univerzity ve Wageningenu.
V roce 2013 startovala na Evropském olympijském festivalu mládeže v Utrechtu. Je mistryní Nizozemska v hodu oštěpem z roku 2016 a v halovém pětiboji z let 2018, 2019 a 2020. Na mistrovství Evropy juniorů v atletice 2017 byla osmá v soutěži oštěpařek. 1  Na mistrovství Evropy v atletice do 23 let obsadila v roce 2019 čtvrté místo v sedmiboji. Na mistrovství světa v atletice 2019 byla mezi sedmibojařkami sedmá. Na Letních olympijských hrách 2020 skončila v sedmiboji třetí za Belgičankou Nafissatou Thiamovou a svojí krajankou Anouk Vetterovou a vytvořila svůj osobní rekord 6590 bodů. 2 
