		kino, divadlo
Kino Ořechovka je poslední klasické kino v Praze 6. Je umístěno v přízemí a suterénu Ústřední budovy Ořechovka od architekta Jaroslava Vondráka z let 1920–1923, v ulici Na Ořechovce čp. 250/30b v Praze 6-Střešovicích. Vchod do kina je z průjezdu budovy.
V letech 1920–1923 byla v rámci výstavby nové vilové čtvrti Ořechovka v pražských Střešovicích, postavena i ústřední budova podle návrhu architekta Jaroslava Vondráka ve stylu art deco. Budova zahrnovala kromě dalších objektů občanské vybavenosti  i kino. 1 
Prvním filmovým představením v nově otevřeném kině Ořechovka byl v roce 1923 americký němý film Kid s Charlie Chaplinem v hlavní roli. 2 
Původní interiér kina byl navržen ve stylu rondokubismu se štukovou a malovanou výzdobou stěn ve stylu art deco. Stěny pod stropem byly vyzdobeny malbami podle návrhu Cyrila Boudy, kde na blankytně modrém podkladě byly zobrazeny múzy a ornamenty ze zlatých lipových větviček doplněných trikolorou. První necitlivá přestavba kina, která překryla původní výzdobu stěn , proběhla v 70. letech 20. století, ale styl interiéru zůstal zachován včetně prvků původních dveří, kování nebo ozdobných mřížek od vzduchotechniky. Velký, vyvýšený prostor před promítacím plátnem nabízí využití jako divadelní jeviště.
V roce 2009 bylo kino uzavřeno z důvodu rekonstrukce. 3 
Po třech letech od uzavření, v roce 2012 se kino znovu otevřelo s částečným provozem nedělních programů pro děti . Díky zachovalému interiéru se v kině Ořechovka točil například pilotní díl seriálu Gympl, který vysílala televize Nova, nebo zde probíhalo fotografování kalendáře Proměny 2013 pro Nadaci Archa Chantal. 4  V roce 2013 proběhla v kině Ořechovka akce s názvem Ozvěny Forman Festivalu, festival filmů Miloše Formana, které natočil v USA.  5 
V roce 2014 získal nájemní smlouvu na kino spolek Scéna Ořechovka, který si dal za úkol obnovit jeho provoz a oživit společenské dění v Praze 6 a v kině uspořádal řadu akcí:
Na podporu zachování kina v provozu uspořádal provozovatel v roce 2014 benefiční koncerty pro Scénu Ořechovka, na kterých vystoupili známí umělci Vladimír Merta, Ivan Hlas, Ester Kočičková a další. 7 
V roce 2015 se začalo uvažovat o nové rekonstrukci a modernizaci, včetně digitalizace kina. Vzhledem k nedořešeným majetkoprávním vztahům mezi stávajícím majitelem chátrajícího objektu, Bytovým družstvem Na Ořechovce 250 a provozovatelem Spolku Ořechovka spolu s ÚMČ Praha 6, kteří si přejí provoz kulturního zařízení zachovat, je další osud kina a divadla Ořechovka nejasný. 8  Ke konci roku 2014 soud po několika letech rozhodl o neplatnosti nájemní smlouvy na prostory kina Ořechovka se stávajícím provozovatelem, pro kterého spolek Scéna Ořechovka zajišťoval program kina a divadla. Mezitím byl z revizních důvodů odstaven plynový kotel a podobná situace hrozila u plánované revize elektrických rozvodů. Od ledna 2015 kino nehraje a chátrá. 9 
