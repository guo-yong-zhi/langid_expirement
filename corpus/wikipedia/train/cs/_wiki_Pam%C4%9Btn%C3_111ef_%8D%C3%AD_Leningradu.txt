Pamětní medaile 250. výročí Leningradu  byla sovětská pamětní medaile  založená roku 1957. Udílena byla za významný přínos při obnově a rekonstrukci města po druhé světové válce a za rozvoj různých hospodářských odvětví, kultury, vědy a podobně. 
Pamětní medaile byla zřízena dekretem prezidia Nejvyššího sovětu Sovětského svazu dne 16. května 1957 u příležitosti 250. výročí města Leningrad. Autorem vzhledu medaile je výtvarník N. A. Sokolov.
K 1. lednu 1995 byla Pamětní medaile 250. výročí Leningradu udělena přibližně 1 445 900 lidem. 1 
Medaile byla udělena občanům města, kteří se vyznamenali při obnovovacích pracích a rekonstrukci města a svou prací zajistili rozvoj průmyslu, dopravy, městské ekonomiky, obchodu, vědy, kulturních a vzdělávacích institucí za předpokladu, že žili v Leningradu  nebo na jeho předměstích po dobu alespoň pěti let.
Medaili tak obdrželi dělníci a technici průmyslových podniků a stavebních projektů, zaměstnanci v dopravě a komunálních službách v Leningradu, pracovníci v oblasti vědy, techniky, umění, literatury, vzdělávání a zdravotní péče, zaměstnanci vládních agentur, stran, odborů, Komsomolu a dalších veřejných organizací, vojáci, důchodci, váleční veteráni i ženy v domácnosti, které se aktivně podílely na zlepšování města, či pracovníci škol a dětských ústavů. 1 
Základem pro udělení vyznamenání byla osobní knížka účastníka obnovy národního hospodářství. Tento dokument potvrzoval účast na obnově města. Udával hodinovou normu za týden, kterou musel rezident odpracovat při obnovovacích pracích, a potvrzení o plnění normy razítkem příslušné instituce. 2 
Medaile byla udělena i účastníkům obrany Leningradu za Velké vlastenecké války, kterým byla dříve udělena medaile Za obranu Leningradu, a to bez ohledu na místo jejich bydliště. 1 
Udílena byla jménem prezidia Nejvyššího sovětu SSSR výkonným výborem městské rady pracujících v Leningradu. 1 
Medaile se nosí nalevo na hrudi. V přítomnosti dalších sovětských medailí se nosí za Pamětní medailí 800. výročí Moskvy. 3  Pokud se nosí s vyznamenáními Ruské federace, pak mají ruská vyznamenání přednost. 4 
Medaile kulatého tvaru o průměru 32 mm je vyrobena z barevného kovu. Na přední straně je reliéfní vyobrazení pomníku V. I. Lenina u Finského nádraží s řekou Něvou a budovou Admirality v pozadí. Za pomníkem vlají vlajky a dole je vavřínová ratolest se srpem a kladivem. V horní části medaile je nápis v cyrilici В память 250-летия Ленинграда  a obrázek pěticípé hvězdy. Na zadní straně je budova Smolného institutu. Nad ní je nápis v cyrilici ОДУ-ГЕРОЮ СЛАВА! a dole číslo 250. V horní části je ve věnci z dubových a vavřínových listů vpletena stužka Leninova řádu a Řádu rudého praporu, které byly již dříve uděleny městu. 1  5  6 
Medaile je připojena pomocí jednoduchého kroužku ke kovové destičce ve tvaru pětiúhelníku potažené hedvábnou stuhou z moaré. Stuha je modrá s bílými proužky lemujícími oba okraje. Uprostřed je červený pruh kterým prochází dvě dvojice úzkých žlutých proužků. 1  5  6 
V tomto článku byl použit překlad textu z článku Медаль «В память 250-летия Ленинграда» na ruské Wikipedii.
