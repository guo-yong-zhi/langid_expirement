Camille Claudelová  byla francouzská sochařka a grafička, starší sestra francouzského básníka a diplomata Paula Claudela.
Narodila se v Fère-en-Tardenois, departement Aisne, v severní Francii, jako druhorozené dítě v rodině venkovského šlechtice Louise Prospera, zabývajícího se hypotékami a obchodem s bankovními transakcemi. Matka rozená Louise Athanaïse Cécile Cerveaux, pocházela z Champagne z rodiny katolických kněží a sedláků. Když byla Camille ještě dítětem, rodina se přestěhovala do Villeneuve-sur-Fère. Zde se také v roce 1866 narodil její mladší bratr Paul Claudel. V roce 1870 se přestěhovali do Bar-le-Duc, v roce 1876 do Nogent-sur-Seine a v 1879 do Wassy-sur-Blaise, ačkoliv letní období rodina vždy trávila v Villeneuve-sur-Fère, jejíž přísná krajina v dětech vyvolávala hluboké dojmy. Camille nakonec v roce 1881 spolu se svou matkou, bratrem a mladší sestrou začala bydlet v pařížské čtvrti Montparnasse, zatímco jejich otec zůstal v původním místě, aby mohl finančně podporovat rodinu.
Uchvácena kamenem a zemí studovala na Colarossiho akademii se sochařem Alfredem Boucherem. 1   V roce 1882 si Claudelová pronajala dílnu společně se skupinou žen, z nichž většinu tvořily Angličanky, mimo jiné s Jessie Lipscombovou. V roce 1883 se setkala s Augustem Rodinem, který Camille a její přátele vyučoval sochařství.
Když kolem roku 1884 začala Claudelová pracovat v Rodinově dílně, stala se jeho zdrojem inspirace, modelkou, důvěrnou přítelkyní a milenkou.  1 Nikdy nežila s Rodinem společně, neboť ten nebyl ochoten ukončit dvacetiletý vztah s Rose Beuretovou. Camille nikdy Rodinovi neporodila dítě, ačkoliv s ním byla těhotná. Podle knihy spisovatelky Anne Delbée Camille Claudel: Une Femme  své nenarozené dítě ztratila při nehodě; tato tragédie ji uvrhla do hluboké deprese. Aféra také rozrušila její rodinu, hlavně pak matku, která nikdy bezvýhradně nesouhlasila s Camillinou uměleckou kariérou. Pod vlivem rozepří Claudelová opustila rodný dům. V roce 1892, snad po nechtěném potratu, Claudelová ukončila své intimní vztahy s Rodinem, ačkoliv se stále až do roku 1898 pravidelně vídali.
Počátkem 1903 vystavila své dílo na Salonu. Bylo by chybou domnívat se, že renomé Claudelové vyvěralo jen a pouze z jejího spojení s Rodinem. Ve skutečnosti byla stejně tak skvělá sochařka jako nejlepší z jejích uměleckých vrstevníků. Její práce byla podobná svým duchem Rodinovým dílům, ale odhalovala její niternou lyriku a imaginaci – zejména pak ve známých sochách Bronzovém valčíku  a Věku dospělosti  je zřetelná mocná alegorie jejího odpoutání od Rodina. Její onyxová a malá bronzová Vlna  byla vědomým zlomem jejího období inspirovaného Rodinem, s výtvarnou kvalitou zcela odlišnou od „heroického“ cítění jejích předešlých prací. S Rodinem naposledy spolupracovala na pomníku spisovatele Balsaca. Uvádí se, že obléct sochu do mnišského roucha byl její nápad. Na počátku 20. století Claudelová přitahovala mecenáše, obchodníky a zažívala obchodní úspěch – nepotřebovala se slunit ve světle odraženém od Rodina. Avšak tento úspěch neměl dlouhého trvání.
Od roku 1905 se Claudelové duševní zdraví měnilo k horšímu. Zničila mnoho ze svých soch, mizí na dlouhé období a je pronásledována paranoiou. Obviňuje Rodina z krádeže nápadů a z přípravy své úkladné vraždy. V roce 1906 po svatbě svého bratra  a po jeho návratu do Číny žila osamocena ve své dílně.
Její otec, který schvaloval její uměleckou kariéru a snažil se jí všemožně pomáhat a finančně ji podporoval, zemřel 2. března 1913. Claudelovou o jeho smrti nikdo neinformoval. Dne 10. března 1913 po zásahu své matky byla ve svěrací kazajce umístěna na psychiatrické klinice v Ville-Évrard v departamentu Neuilly-sur-Marne. Ačkoliv v protokolu o přijetí je psáno, že byla hospitalizována na základě vlastní žádosti, je formulář podepsán jen lékařem a matkou.
V roce 1914 z důvodu evakuace před postupujícími německými jednotkami se nemocnice přemistila do Enghien; 7. září 1914 byla Camille spolu s množstvím dalších žen přemístěna do ústavu pro choromyslné Montdevergues v Montfavet, šest kilometrů od Avignonu. V protokolu o přijetí do ústavu podepsaném 22. září 1914 je zaznamenáno, že pacientka trpí „soustavným deliriozním stihomamem založeným na mylném chápání skutečnosti a imaginace “.
Matka zakázala, aby její dcera dostávala jiné dopisy než od bratra. S postupem času personál léčebny pravidelně doporučoval Claudelovou k propuštění, ale matka neoblomně pokaždé odmítla. Dne 1. června 1920 psychiatr Dr. Brunet poslal matce dopis s doporučením, aby se pokusila dceru včlenit do rodiny, dopis zůstal bez odpovědi.
Paul Claudel, její bratr, ji každých několik let navštěvoval, ale o své sestře mluvil jen v minulém čase. V roce 1929 ji navštívila Jessie Lipscombová.
Camille Claudelová zemřela 19. října 1943 poté, co v léčebně Montfavet  prožila 30 let. Matka, která umírá 20. června 1929, dceru ani jednou nenavštívila. . Camille Claudelová je pohřbena na hřbitově v Monfavet, nedaleko Avignonu.
Ačkoliv Claudelová mnoho svých děl zničila, zachovalo se asi 90 jejích soch, náčrtů a kreseb.
V roce 1951 její bratr zorganizoval výstavu v Musée Rodin, kde jsou nyní k vidění některé její práce. Velká výstava jejích děl zde byla také uspořádána v roce 1984. V roce 2005 byla konána velká výstava prací Rodina a Claudelové v Quebeku v Kanadě a Detroitu v USA.
Po vydání několika jejích biografií v 80. letech 20. stol. se veřejnost začala více zajímat o její dílo.
Životopisný film Camille Claudel byl uveden v roce 1988 . V roce 1989 byl film nominován na dvě ceny Akademie. 2 
Vertumnus a Pomona 
Prosba 
Valčík 
Hlava
