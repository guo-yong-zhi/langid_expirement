The Housemartins byla hudební skupina, která patřila k nejvýraznějším představitelům britského nezávislého pop-rocku osmdesátých let.
Skupinu založila koncem roku 1983 ve městě Kingston upon Hull dvojice pouličních muzikantů Paul Heaton  a Stan Cullimore , přidali se k nim baskytarista Ted Key a bubeník Chris Lang. Po dvou letech Keye vystřídal Norman Cook a za bicími usedl po Langovi Hugh Whitaker ze skupiny The Gargoyles, kterého po čase nahradil Dave Hemingway.
Skupina byla známa vyhraněnými levicovými názory, stejně jako křesťanskou vírou , na obalu první desky adresovali fanouškům výzvu: „Take Jesus, Take Marx, Take Hope“. Svérázný smysl pro humor její členové projevovali tím, že se i v dobách největších úspěchů soustavně představovali jako „čtvrtá nejlepší kapela v Hullu“ . Lokální patriotismus prokázali i názvem svého prvního alba London 0 Hull 4, zapsaným v podobě fotbalového skóre.
Styl The Housemartins vycházel z kytarové hudby šedesátých let, kladl důraz na výraznou melodii a soulové pojetí zpěvu. Singl Happy Hour se umístil na třetím místě UK Singles Chart, píseň Caravan of Love  vedla britskou hitparádu v prosinci 1986. Skupina vydala dvě dlouhohrající desky: London 0 Hull 4  a The People Who Grinned Themselves to Death . Po rozpadu skupiny ještě vyšla kompilace největších hitů Now That's What I Call Quite Good .
Baskytarista Norman Cook se po odchodu z The Housemartins prosadil v oboru elektronické hudby pod pseudonymem Fatboy Slim. Heaton a Hemingway založili skupinu The Beautiful South, známou díky hitu A Little Time.
