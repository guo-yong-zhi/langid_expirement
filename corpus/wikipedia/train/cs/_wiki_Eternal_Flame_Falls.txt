Eternal Flame Falls  jsou vodopády v Chestnut Ridge Parku na okraji města Buffalo ve státě New York. Nacházejí se na říčce Shale Creek, která se o 3 km níže vlévá do Eighteenmile Creek, přítoku Erijského jezera. Tvoří je dva stupně o celkové výšce přes devět metrů.
Za vodopády se nachází malá jeskyně, kde z břidlicového podloží uniká zemní plyn, který se dá zapálit a oheň pak efektně prozařuje padající vodu. 1  Plamen šlehá do výšky 76 centimetrů a spotřebuje zhruba kilogram plynu denně. Vědci z Indiana University Bloomington a Italského národního institutu pro geofyziku a vulkanologii zde naměřili mimořádně vysokou koncentraci ethanu a propanu . Odhaduje se, že zdroj plynu se nachází až 400 metrů pod zemským povrchem. 2  
Místo je vyhledávanou turistickou atrakcí, což přináší množství odpadků, na druhou stranu popularita vodopádů vedla v roce 2012 k vlně občanských protestů proti plánu zřídit zde discgolfové hřiště. 
