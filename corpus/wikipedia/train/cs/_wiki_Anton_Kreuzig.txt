Anton Kreuzig  byl rakouský politik německé národnosti, v 2. polovině 19. století poslanec Říšské rady z Dolních Rakous.
Narodil se v krušnohorském Šmídeberku. V roce 1852 se přestěhoval do Vídně, kde se etabloval jako dámský krejčí. Od konce 70. let 19. století byl i politicky aktivní. Zapojil se do malé ale ve vídeňských poměrech vlivné skupiny Klub demokratů a náležel mezi její hlavní postavy. 2  Zasedal ve vídeňské obecní radě, 3  kam byl poprvé zvolen roku 1874. Od roku 1871 do roku 1877 byl rovněž členem vídeňské obchodní komory. 2 
Působil jako poslanec Říšské rady , kam usedl ve volbách roku 1885 za kurii městskou v Dolních Rakousích, obvod Vídeň, VII. okres. 4  Ve volebním období 1885–1891 se uvádí jako Anton Kreuzig, krejčí, bytem Vídeň. 5 
Na Říšské radě se po volbách roku 1885 uvádí jako člen poslaneckého Klubu demokratů. 6  V roce 1890 se uvádí jako poslanec bez klubové příslušnosti. 7 
Jeho manželka zemřela v březnu 1903. V té době se Kreuzig uvádí jako předseda Demokratického spolku v Neubau. 8  Od roku 1896 do roku 1905 byl předsedou spolku pro provoz mateřské školy v Neubau. 9 
Zemřel v dubnu 1905 ve věku 77 let 3  v zemském blázinci ve Vídni, kam musel být převezen na velikonoční pondělí. Trpěl těžkou duševní nemocí. 2 
