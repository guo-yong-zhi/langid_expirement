Obec Vřesová  se nachází v okrese Sokolov v Karlovarském kraji. Žije zde 424 1  obyvatel.
První písemná zmínka o obci pochází z roku 1492. V listinách v následujících stoletích je zmiňována pod jménem v různých tvarech, například: Toklesgrun, Tocklasgrun, Dunkelsgrun, Douglasgrün, Doglasgrün. Původ tohoto jména je nejasný. Existovala místní legenda o založení usedlosti skotským hrabětem Douglasem. V 16. století zde byla pila. Až do poloviny 19. století náležela Vřesová k loketskému panství. V letech 1938 až 1945 bylo území obce v důsledku uzavření Mnichovské dohody přičleněno k nacistickému Německu. Po 2. světové válce bylo místní německé obyvatelstvo vysídleno, obec byla přejmenována 5  a počet obyvatel prudce poklesl.
Při sčítání lidu v roce 1921 zde žilo 779 obyvatel, z nichž jeden byl Čechoslovák, 778 bylo Němců. K římskokatolické církvi se hlásilo 777 obyvatel, dva k evangelické církvi. 6 
V roce 1950 byla zahájena těžba hnědého uhlí a roku 1958 obec zcela zanikla na úkor výstavby průmyslového areálu. Dnes se na místě původní obce nachází rozsáhlý průmyslový komplex Vřesová Sokolovská uhelná. V roce 1969 zde byla otevřena tlaková plynárna, která byla důležitou součástí systému zásobování Československa svítiplynem. Po přechodu domácností na netoxický zemní plyn skončily dodávky svítiplynu, ale kombinát Vřesová úspěšně přežívá díky příjmům ze své elektrárny, která vyrábí energii ve světě ojedinělou technologií paroplynového cyklu spalujícím energoplyn. Spolu s dvoublokovou 380MW paroplynovou elektrárnou a starší 220MW teplárnou je Sokolovská uhelná největším nezávislým výrobcem elektrické energie v České republice.
