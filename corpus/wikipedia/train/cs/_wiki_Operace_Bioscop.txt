Operace Bioscop byl krycí název pro paradesantní výsadek vyslaný během II. světové války z Anglie na území Protektorátu Čechy a Morava. Výsadek byl organizován zpravodajským odborem exilového Ministerstva národní obrany a byl řazen do první vlny výsadků.
Výsadek byl tvořen rotným Bohuslavem Koubou, četařem aspirantem Josefem Bublíkem a četařem Janem Hrubým. Skupina měla za úkol společně se skupinou Bivouac provádět sabotáže v továrnách, zejména ve Zbrojovce ve Vsetíně a na vybraných tratích na Moravě.
Rotný Bohuslav Kouba
Četař aspirant Josef Bublík
Četař Jan Hrubý
Členové výsadku byli společně s členy Steelu a Bivouacu vysazeni v noci ze 27. na 28. dubna 1942 u osady Požáry u Křivoklátu. Na místě zakopali kontejner s materiálem, který si přinesli s tím, že se pro něj později vrátí . Poté se přesunuli ke Slanému, kde se rozdělili.
Kouba v Praze našel Opálku. Poté se pokusil společně s Valčíkem, Mikšem a místním odbojářem u osady Požáry vyzvednout ukrytý materiál. To se jim nepodařilo. Poté se v Kutné Hoře, kde hledal pomoc, dozvěděl, že je mu gestapo na stopě a spáchal sebevraždu jedem, který si přivezl s sebou.
Bublík s Hrubým se nejprve přihlásili u kontaktu v Uherském Hradišti. Kontaktní osoba však již byla ve vězení. Vrátili se tedy do Prahy, kde se připojili k dalším výsadkářům a po atentátu na Heydricha zahynuli v pravoslavném chrámě sv. Cyrila a Metoděje.
