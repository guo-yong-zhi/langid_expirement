Isabel Fernández-Gutíerrez,  je bývalá reprezentantka Španělska v judu. Je majitelkou zlaté olympijské medaile.
Vyrůstala v Elche, kde začínala s házenou a ve 13 poprvé zkusila judo. Oběma sportům se věnovala současně až do svých 20 let, kdy se rozhodla pro úpolový sport. Skoro celou svojí sportovní kariéru trénovala pod Javierem Alonsom, za kterého se i vdala.
Mezi světovou špičku pronikla v roce 1995 a formu potvrdila v roce 1996 na na olympijských hrách v Atlantě ziskem bronzové medaile. Její způsobem boje nebyl mezi soupeřkami populární. Ráda měnila tempo boje, výborně četla soupeřčin pohyb a k vítězství jí bohatě stačil minimální bodový zisk. V roce 1997 jí po vyhraném finále na mistrovství světa dokonce frustrovaná Kubánka Driulis Gonzálezová odmítla podat ruku. Kubánka jí prohru na dalším mistrovství světa vrátila, ale v roce 2000 na Olympijských hrách v Sydney opět úřadovala taktika Španělky.
V roce 2004 byla na nejlepší cestě obhájit zlatou olympijskou medaili na Olympijských hrách v Athénách, ale veškeré naděje jí vzala dobře připravená Němka Yvonne Bönischová hned v prvním kole. Na zahajovacím ceremoniálu se stala vlajkonoškou španělské výpravy. Ve 32 letech však stále nepomýšlela na ukončení kariéry a v roce 2007 se na několik let stala držitelkou rekordu jako nejstarší vítězka mistrovství Evropy - v roce 2012 jí překonal Izraelec Ariel Ze'evi.
Na Olympijských hrách v Pekingu v roce 2008 pomýšlela na jednu z medailí, ale turnaj nezvládla po fyzické stránce. Každý zápas dotáhla až do prodloužení, kde chybovala dříve než její soupeřka. O svojí pátou účast se pokoušela ještě v roce 2012 ve 40 letech. Na kvalifikaci to však nestačilo a po nezdaru ukončila sportovní kariéru. S manželem se věnuje trenérské práci v Alicante a charitativním činnostem.
