Mansaf  je pokrm arabské kuchyně, populární především v Jordánsku. Připravuje se ze skopového masa , které se vaří spolu s cibulí, česnekem a bobkovým listem v omáčce, jejíž základ tvoří sušený jogurt z kozího mléka zvaný džamíd . Hotový mansaf se podává s vařenou rýží, bulgurem a pitou, dochucuje se kořenící směsí baharat, praženými mandlemi nebo piniovými oříšky. V Jordánsku je tradiční součástí slavnostní tabule při svatbách, narozeninách, Svátku oběti a podobných příležitostech. 1 
Recept na mansaf částečně vychází z původní beduínské stravy, avšak rýže a džamíd se začaly používat až v průběhu dvacátého století. Pověst mansafu jako jordánského národního jídla tak vznikla až za vlády Hášimovců z potřeby vybudovat specifickou identitu mladého státu. 2 
