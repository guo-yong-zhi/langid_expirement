Nicolas Jack Roeg  byl britský filmový režisér a kameraman.
Pocházel z rodiny nizozemských přistěhovalců a vystudoval londýnskou Mercers' School. Od roku 1947 pracoval v Marylebone Studios jako filmová klapka a asistent kameramana. V roce 1960 debutoval jako kameraman u muzikálu Jazz Boat, spolupracoval mj. s Françoisem Truffautem na filmu 451° Fahrenheita. V roce 1970 režíroval spolu s Donaldem Cammellem svůj první film Představení s Mickem Jaggerem v hlavní roli. 1  Jeho adaptace psychologické novely Daphne du Maurier Teď se nedívej obsadila v anketě Britského filmový institut o nejlepší britský film dvacátého století osmé místo. V roce 1976 zfilmoval román Waltera Tevise Muž, který spadl na Zemi a do titulní role obsadil Davida Bowieho. Podílel se také na seriálu Mladý Indiana Jones a na povídkových filmech Árie a The Film That Buys the Cinema.
Jeho tvorba byla námětově kosmopolitní, provokovala cynismem a pesimismem, vyznačovala se výraznou vizuální stylizací a originální prací se střihem. 2  Christopher Nolan a Steven Soderbergh označili Roega za svůj filmařský vzor. 3 
Jeho první manželkou byla Susan Stephenová a druhou Theresa Russell. Byl otcem šesti dětí.
Dvakrát byl nominován na Cenu BAFTA za nejlepší kameru  a jednou na Cenu BAFTA za nejlepší režii . V roce 1980 získal cenu London Film Critics' Circle pro nejlepšího režiséra. V roce 1996 se stal komandérem Řádu britského impéria.
