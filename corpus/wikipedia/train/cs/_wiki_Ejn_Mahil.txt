Ejn Mahil nebo Ajn Mahil  je místní rada  v Izraeli, v Severním distriktu.
Leží v nadmořské výšce 465 metrů v Dolní Galileji, v pohoří Harej Nacrat , které na západním okraji města graduje vrcholem Har Jona. Na jih od města terén spadá postupně u vrcholku Har Dvora do Jizre'elského údolí, respektive do jeho severovýchodní části nazývané Bik'at Ksulot. Tam také hluboce zaříznutými soutěskami směřují vádí Nachal Dvora a Nachal Barak Ben Avino'am.
Město je situováno cca 90 kilometrů severovýchodně od centra Tel Avivu a cca 35 kilometrů jihovýchodně od centra Haify, v hustě zalidněné aglomeraci Nazaretu, cca 5 kilometrů severovýchodně od centra Nazaretu. Osídlení v tomto regionu je etnicky smíšené. Vlastní město je osídleno izraelskými Araby stejně jako samotný Nazaret, ale aglomerace je tvořena i židovskými sídly. Na západě je to město Nazaret Ilit. Ejn Mahil je na dopravní síť napojen pomocí místních komunikací v rámci aglomerace, které vedou přes čtvrť Nazaretu Ilit zvanou Har Jona.
Ejn Mahil vznikl patrně ve středověku, zmiňuje se v dobách křižáckých válek. Podle jedné teorie ale obec navazuje na město Mahir  připomínané v Talmudu. V obci funguje devět mateřských škol, dvě základní školy a další základní škola je ve výstavbě. Stojí tu tři mešity. Původně šlo o zemědělskou vesnici, ale růst obyvatelstva v aglomeraci Nazaretu vedl k zastavění většiny zemědělských pozemků. 3 
Ejn Mahil byl stejně jako celá oblast okolo Nazaretu dobyt izraelskou armádou během první arabsko-izraelské války v červenci 1948 v rámci Operace Dekel. 4  Obyvatelstvo nebylo vysídleno a vesnice si udržela svůj arabský ráz. V roce 1964 byla povýšena na místní radu . 5 
Ejn Mahil čelí vážným ekonomickým problémům. V roce 1999 tu nezaměstnanost dosahovala 19 %. Obyvatelé uvádějí jako jeden z důvodů zábor zemědělské půdy na úkor okolních židovských obcí. 6  V roce 2009 ohlásil starosta židovského města Nazaret Ilit záměr výstavby nové čtvrti určené pro ultraortodoxní Židy, která má vyrůst při stávající čtvrti Har Jona a má mít kapacitu 3050 bytových jednotek. Har Jona leží na území, které bylo v roce 1967 odděleno od správních hranic arabských měst Ejn Mahil, Kafr Kanna a Mašhad, což představitelé těchto arabských obcí trvale kritizují. 7 
Ejn Mahil je etnicky čistě arabské město. Podle údajů z roku 2005 tvořili 100 % obyvatel arabští muslimové. 5  Jde o sídlo městského typu, byť zástavba má zejména na okrajích obce rozvolněný a spíše venkovský ráz. K 31. prosinci 2015 zde žilo 12 500 lidí. 1 
