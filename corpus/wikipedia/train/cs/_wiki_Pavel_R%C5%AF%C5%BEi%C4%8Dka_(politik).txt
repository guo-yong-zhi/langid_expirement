Pavel Růžička  je český politik a bezpečnostní inženýr, od října 2017 poslanec Poslanecké sněmovny PČR, v letech 2014 až 2018 a znovu od roku 2022 zastupitel  města Postoloprty, člen hnutí ANO 2011.
Vystudoval obor požární ochrana a bezpečnost průmyslu na Vysoké škole báňské – Technické univerzitě Ostrava . 1 
Dvacet jedna let sloužil v Armádě České republiky, několikrát se zúčastnil vojenských operací v Kosovu a Iráku. Od dubna 2010 je jednatelem a společníkem ve firmě VPR GROUP. 2 
Pavel Růžička žije ve městě Postoloprty na Lounsku. Je ženatý. 3 
Od roku 2014 je členem hnutí ANO 2011, předsedá Oblastní organizaci Louny. 4 
V komunálních volbách v roce 2014 byl zvolen za hnutí ANO 2011 z pozice lídra kandidátky zastupitelem města Postoloprty. 5  V listopadu 2014 se stal navíc radním města. 6  V roce 2017 byl obžalován z trestného činu porušení povinností při správě cizího majetku z nedbalosti. Byl jedním z deseti zastupitelů města, kteří byli obviněni za údajně nevýhodný prodej domu na postoloprtském Marxově náměstí z majetku města soukromé osobě. Spolu s ostatními obžalovanými byl chomutovským okresním soudem zproštěn viny 7  a usiluje o odškodnění 2 500 000 Kč za trestní stíhání od Ministerstva spravedlnosti. 8  Ve volbách v roce 2018 již nekandidoval. 9  Do Zastupitelstva města Postoloprty znovu kandidoval v komunálních volbách v roce 2022, a to z 6. místa kandidátky sdružení nezávislých kandidátů „RADNICE PRO OBČANY – NEZÁVISLÍ“. 10  Vlivem preferenčních hlasů však skončil druhý, a byl tak zvolen zastupitelem města. 10 
Ve volbách do Poslanecké sněmovny PČR v roce 2017 byl za hnutí ANO 2011 zvolen poslancem v Ústeckém kraji, a to ze třetího místa kandidátky. 11  Byl jediným poslancem, který hlasoval proti udělení státního vyznamenání dvojnásobné olympijské vítězce Ester Ledecké. 12 
Ve volbách do Poslanecké sněmovny PČR v roce 2021 kandidoval za hnutí ANO 2011 na 4. místě v Ústeckém kraji. Získal 1 956 preferenčních hlasů, a stal se tak znovu poslancem. 13 
