Antonín F. M. Honsatko, také Anton Franz Maria Honsatko , byl český obchodník, spisovatel, vlastenec a pražský měšťan.
O jeho životě zatím mnoho není známo. Narodil se v Praze jako syn malíře Františka Honsatka  4 , podle pobytové přihlášky roku 1801, pak by vzešel z prvního manželství s Annou Marií, která by v tom případě zemřela krátce po Antonínově narození 2. dubna 1801. V pobytových přihláškách bývají ovšem často chybná data. Pravděpodobněji se narodil až z druhého manželství s Marií Annou Treutzinovou, tomu vyhovuje jeho třetí jméno Maria.
Žil na Novém Městě, kde se připomíná jako vlastník domů 5 , později střídal podnájmy na Malé Straně nebo na Hradčanech. Oženil se s Josefou Kuttinovou , s níž vychoval sirotka Annu Josefu Mariskovou . 1 
Zemřel 27. října 1888 6  na Hradčanech jako porcionista  Strahovského kláštera. 3 
Dosud známé tituly vydával v letech 1833–1835. Jsou to dílčí monografie o památkách Prahy a historické kalendáře.
Jeho práce mají význam raným vznikem dokumentace pražských památek, místopisnými, epigrafickými a genealogickými detaily artefaktů později zničených nebo zapomenutých. Byly většinou překonány systematickými pracemi pozitivistických historiků z konce 19. století, ale z uvedených důvodů dosud neztratily na významu.
