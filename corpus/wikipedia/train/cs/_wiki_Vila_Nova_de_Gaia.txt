Vila Nova de Gaia, nebo zkráceně Gaia je město v severním Portugalsku. Nachází se jižně od města Porto na druhé straně řeky Douro.
Je známé svými sklepy nazývanými "caves", kde je skladováno světově proslulé portské víno. Tyto sklepy se staly hlavní turistickou atrakcí.
Vila Nova de Gaia existovalo již v rámci Římské říše jako město Cale. Vzniklo s největší pravděpodobností z dříve existující keltské obce nebo neolitického sídliště. Původ jména Cale , je pravděpodobně keltský, od kořene "Gall-", jimž na sebe Keltové odkazovali, podobně jako v názvech Gallicia, Galie a Galway. Řeka Douro  má pravděpodobně rovněž keltský základ, ze slova "drw" . V římských dobách většina populace zřejmě žila na jih od řeky Douro. Na severní straně bylo menší sídliště, v místě kde se dnes nachází čtvrť Ribeira. Název Porto, ve středověku Portus Cale, původně označoval přístav  města Cale. Postupem času s rostoucím obchodním významem řeky Douro, která je snadno splavná až hluboko do vnitrozemí, část města Porto začala přerůstat Cale a stala se nejdůležitější částí města, kde bylo zřízeno biskupství a vzniklo obchodní centrum.
Po invazi Maurů v osmém století tvořila řeka Douro de facto hranici mezi islámským a křesťanským světem. Po neustálých útocích a protiútocích bylo město Cale  opuštěno a většina jeho obyvatel našla útočiště v Portu.
Po dobytí a pacifikaci jižní strany řeky Douro  a odchodu muslimské populace, se zde usadili kolonisté ze severu výměnou za lepší feudální smlouvy s nově jmenovanými pány. Tito migranti znovu založili staré město Cale  pod názvem Vila Nova de Gaia  kolem starého hradu a ruin "starého Gaia".
Název měst Porto a Gaia byl často zmiňován v dobových dokumentech jako "villa de Portucale", a sousední království León, které ho obklopovalo, oblast kolem něho nazývalo Condado de Portucale, respektive později  Condado Portucalense. Toto hrabství posléze rozšířilo své území a po získání nezávislosti se stalo portugalským královstvím.
