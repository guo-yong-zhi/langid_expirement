Žarnovické podolie je geomorfologickou částí Žiarské kotliny. 1  Leží v její jižní části, v údolí řeky Hron a v okolí města Žarnovica v Žarnovickém a Žiarském okrese. 2 
Území se nachází v jižním cípu Žiarské kotliny, v úzkém koridoru řeky Hron. Severní okraj se nachází v blízkosti obce Bzenica na jižním okraji Žiarského okresu, jižní hranice vede jižně od obce Voznica v okrese Žarnovica. Severním směrem pokračuje Žiarská kotlina, jihovýchodně leží Hodrušská hornatina, podcelek Štiavnických vrchů. Západní okraj vymezuje pohoří Vtáčnik s podcelky Raj, Župkovská brázda  a Nízký Vtáčnik. 1 
Osou území je řeka Hron, směřující ze severu jihozápadním směrem k Slovenské bráně. V této části přibírá zejména menší vodní toky, významnějšími jsou Kľak, Hodrušský potok a Richnava. V severní části se nachází chráněný areál Revištský rybník. 2 
Údolím řeky Hron vedou Žarnovickým podoliem důležité komunikace nadregionálního významu, rychlostní silnice R1 , silnice I/65 a železniční trať Nové Zámky – Zvolen. Z hlavních silnic v Žarnovici odbočuje silnice II/512 . 2 
Tato část Žiarské kotliny slouží jako východisko pro túry do okolních pohoří a do historicky cenných hornických lokalit. Široké okolí patřilo od středověku k významným hornickým oblastem v rámci celé Evropy a bohatá města vzkvétala, což se projevilo na dodnes zachované architektuře. Návštěvníci regionu tak vyhledávají nedalekou Novou Baňu, Hodrušu-Hámre či Banskou Štiavnici. Raritou a důkazem někdejší vulkanické činnosti je kromě trosek vulkánů i kamenné moře u obce Vyhne.
Milovníci přírody využívají dostupnost zajímavých lokalit západně ležícího pohoří Vtáčnik, jakož i východně se nacházejících Štiavnických vrchů, chráněných v rámci stejnojmenné CHKO. Přímo v severní části podolí leží zvláště chráněné území Revištský rybník.
V tomto článku byl použit překlad textu z článku Žarnovické podolie na slovenské Wikipedii.
