Filip Topol  1  byl český zpěvák, pianista, skladatel a textař, vůdčí osobnost kapely Psí vojáci.
Narodil se v Praze. Jeho otcem byl dramatik Josef Topol a matkou Jiřina Topolová, dědečkem z matčiny strany spisovatel Karel Schulz a starším bratrem básník a spisovatel Jáchym Topol.
Poprvé vystoupil v roce 1978 jako třináctiletý sólově na Hrádečku u Václava Havla v úvodu legendárního koncertu Plastic People of the Universe Pašijové hry velikonoční. Hrál písně na texty svého o tři roky staršího bratra Jáchyma. 2 
Ještě téhož roku založil spolu se svými spolužáky ze základní školy kapelu Psí vojáci, jejíž název inspirovali indiánští válečníci z románu Malý velký muž. Napsal pro ni nespočet písňových textů. Jednou z nejznámějších je píseň Žiletky, podle které roku 1994 byl uveden stejnojmenný film a ve kterém si zahrál hlavní roli. Za svou kariéru natočil dvě sólová alba a jedno s orchestrem.
Pracoval jako programátor pro podnik Svazu invalidů META, 3  až do profesionalizace kapely na podzim roku 1989.
Dlouhodobě se potýkal se zdravotními potížemi a problémy s alkoholem, 1  4  prodělal řadu operací, při nichž mu lékaři odebrali polovinu slinivky. 5 
Poslední koncert s ním odehráli Psí vojáci 25. května 2013 v Amsterdamu. 2 
