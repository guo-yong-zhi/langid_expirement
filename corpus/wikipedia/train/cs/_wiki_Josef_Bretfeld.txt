Josef Bretfeld z Kronenburgu  byl český šlechtic z rodu Bretfeldů, právník, univerzitní profesor, byl celkem šestkrát zvolen rektorem pražské univerzity.
Byl synem Johanna Georga Bretfelda a Veroniky Herguetové.
Stal se doktorem práv, působil jako státní obhájce a od roku 1787 jako kancléř pražské arcibiskupské konzistoře. Byl profesorem a šestkrát se stal i rektorem pražské univerzity.
Byl rytířem řádu sv. Václava  1  a strážcem české koruny za rytířský stav. V roce 1792 byl Josef Bretfeld povýšen do stavu říšského svobodného pána. Byl i známou osobností pražského společenského života a sběratelem obrazů a knih. 2 
Poprvé se oženil v roce 1764 s Theresií Waibelovou z Braitfeldtu , s níž měl 2 syny, Antonína  a Emanuela .
Z druhého manželství uzavřeného roku 1772 s Marií Annou Chlumčanskou  se narodil syn František Josef Bretfeld-Chlumčanský , právník a univerzitní profesor ve Vídni. Dcera Tereza se vdala za hraběte Prokopa Lažanského z Bukové, s nímž měla mimo jiné syna Leopolda Lažanského z Bukové.
Bratr jeho manželky Václav Leopold Chlumčanský se stal v roce 1814 pražským arcibiskupem a primasem českého království.
V roce 1765 koupil dům "U zimy a léta" na Malé Straně v Praze a nechal jej později přestavět na honosné rodinné sídlo, které si zachovalo název Bretfeldovský palác . Od bratra své manželky Václava Chlumčanského odkoupil roku 1783 panství Veselíčko, kde nechal přestavět zámek. 3 
V tomto článku byl použit překlad textu z článku Joseph_von_Bretfeld na německé Wikipedii.
