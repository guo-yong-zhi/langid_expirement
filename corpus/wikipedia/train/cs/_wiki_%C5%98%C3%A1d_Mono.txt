Řád Mono  je nejvyšší státní vyznamenání Tožské republiky. Založen byl roku 1961 a udílen je občanům Toga i cizincům za služby státu. Hlavou řádu je úřadující prezident republiky.
Řád byl založen zákonem č. 61-35 ze dne 2. září 1961. Iniciátorem založení řádu byl prezident Toga Sylvanus Olympio. 1  Pojmenován byl po hlavním toku Toga, po řece Mono. 2  Udílen je občanům Toga i cizím státním příslušníkům, a to jak civilistům, tak příslušníkům ozbrojených sil. Udílen je za službu tožskému národu přesahující dobu 15 let. Počet žijících členů jednotlivých tříd je omezen. Do tohoto počtu se však počítají pouze občané Toga, zahraniční držitelé vyznamenání jsou pouze čestnými držiteli. 2 
Odznakem řádu je bíle smaltovaná pěticípá hvězda. Mezi cípy bílé hvězdy jsou umístěny cípy zlaté menší hvězdy. Uprostřed hvězdy je zlatý kulatý medailon s okrajem lemovaným zeleným smaltem. V medailonu je státní znak Toga. V zeleném pruhu je zlatý nápis REPUBLIQUE • TOGOLAISE. Na zadní straně je v medailonu nápis na třech řádcích s mottem řádu TRAVAIL • LIBERE • PATRIE. Ke stuze je odznak připojen pomocí jednoduchého kroužku. 3 
Řádová hvězda má téměř kulatý tvar tvořený 36 paprsky. Uprostřed je položen řádový odznak. V případě třídy velkokříže je základní hvězda zlatá, v případě třídy velkodůstojníka pak stříbrná. 3 
Stuha je červená se zelenými a žlutým pruhem na obou stranách. 3 
Řád je udílen v pěti třídách: 1 
velkokříž
velkodůstojník
komtur
důstojník
rytíř
V tomto článku byly použity překlady textů z článků Order of Mono na anglické Wikipedii a Орден Моно na ruské Wikipedii.
