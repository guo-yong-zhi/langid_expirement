Blízká setkání Rickova druhu  je desátý a předposlední díl první řady amerického televizního seriálu Rick a Morty. Díl režíroval Stephen Sandoval a napsal Ryan Ridley, vysílal se 7. dubna 2014. Název epizody odkazuje na film Blízká setkání třetího druhu.
Původní seriálový Rick je neprávem obviněn z vraždy sedmadvaceti Ricků z alternativních dimenzí a únosu jejich Mortyů. Transdimenzionální rada Ricků ho zatkne a shledá vinným, když objeví usvědčující důkazy, které byly ve skutečnosti zfalšovány, aby ho obvinily. Rick a Morty utečou a jsou pronásledováni naskrz multiversem. Domácnost Smithových je zaplavena dalšími Ricky a Jerry naváže přátelství s dobromyslným „blbečkem Rickem“.
Zdá se, že skutečnými viníky jsou „Zlý“ Rick  a jeho Morty . Zajmou původního Ricka a Mortyho, ale původní Morty vede vzpouru alternativních Mortyů a osvobodí původního Ricka. Rick informuje Radu o skutečném vrahovi, čímž očistí své jméno. Po odchodu Ricka a Mortyho Rada zjistí, že zlý Rick byl nemyslící kyborg ovládaný na dálku. Když Mortyové bez Ricka odcházejí na palubu lodi, zlý Morty si sundá pásku přes oko a odhalí tím, že to právě on ovládal zlého Ricka. Ovladač i s páskou rozšlápne a vmísí se do davu.
Joe Matar z Den of Geek epizodu pochválil a označil ji za „opravdu solidní epizodu, a to jak po příběhové, tak po komediální stránce. Rick a Morty odvádí jedny z nejlepších komediálních výkonů, když se radostně oddává absurdním možnostem, které sci-fi vesmír neomezených možností umožňuje. Jedním z trvale nejlepších způsobů, jak Rick a Morty předvádí svou kreativitu, jsou scény honiček, v nichž postavy procházejí všemi možnými sci-fi vymoženostmi a nechávají scenáristy a animátory, aby na vás zaútočili přívalem gagů, u nichž se vám zatmí před očima.“ 1  
Zack Handlen z The A.V. Club řekl: „Tohle je seriál, který je navržen tak, aby předem odpověděl na všechny potenciální hnidopišské dotazy na diskusních fórech.... To vše dělá občasné srdceryvné momenty ještě překvapivějšími a účinnějšími.“ 2  3 
V tomto článku byl použit překlad textu z článku Close Rick-counters of the Rick Kind na anglické Wikipedii.
