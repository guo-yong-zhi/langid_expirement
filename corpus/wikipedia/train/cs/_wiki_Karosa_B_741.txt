Karosa B 741 je městský kloubový autobus vyráběný společností Karosa Vysoké Mýto v letech 1991 až 1997. V mnohých městech vystřídal starší, již nevyhovující maďarské vozy typu Ikarus 280.
Autobusy B 741 vycházejí z meziměstského kloubového vozu Karosa C 744 a také jsou maximálně unifikovány s městskými standardními typy B 731 a B 732. Jedná se tedy o třínápravový autobus, který se skládá ze dvou částí. Ty jsou navzájem spojeny kloubem a krycím měchem. Vozy mají polosamonosnou karoserii panelové konstrukce a motor umístěný za zadní nápravou, v prostoru zadního panelu . V pravé bočnici se nacházejí čtvery dvoukřídlé výklopné dveře pro cestující . Příčně umístěná sedadla jsou potažená koženkou a jsou rozmístěna 1+2, nad nápravami 2+2.
Prototyp autobusu B 741 vznikl přestavbou linkového vozu Karosa C 744 v roce 1991. Ještě koncem téhož roku byla zahájena sériová výroba, která pokračovala do roku 1997. Největšími provozovateli městských kloubových autobusů řady 700 se staly dopravní podniky v Praze  a Bratislavě . Celkem bylo mezi lety 1991 a 1997 vyrobeno 620 autobusů Karosa B 741 . 1 
Na výrobu typu B 741 navázal v roce 1997 model Karosa B 841, což byl de facto stejný autobus s několika úpravami, který byl určen pro východní trhy, kam zpočátku nemohly být dodávány autobusy Karosa B 941.
Ve druhém desetiletí 21. století byl v českých městech provoz těchto autobusů, i vzhledem k jejich věku, postupně ukončen. Například v Praze dojezdily v červnu 2015. V Česku zůstal od roku 2015 poslední vůz typu B 741 v běžném provozu v Českých Budějovicích, kde byl na pravidelnou linku naposledy vypraven 12. listopadu 2021. 2  3  Na Slovensku byly poslední vozy B 741 vypravovány na linky v Bratislavě , z nichž zbylých osm autobusů bylo odstaveno 26. listopadu 2021. Rozlučkovou akci s nimi uspořádal Dopravný podnik Bratislava 2. dubna 2022, po níž následovalo závěrečné vypravení dvou vozů B 741 na několik pravidelných večerních spojů trolejbusové linky č. 44. 4 
