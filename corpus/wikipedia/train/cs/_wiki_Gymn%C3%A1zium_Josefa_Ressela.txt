Gymnázium Josefa Ressela, jehož zřizovatelem je od roku 2001 Pardubický kraj, sídlí v Chrudimi v Olbrachtově ulici. Lze zde studovat na osmiletém nebo čtyřletém gymnáziu.
Původní chrudimská nižší reálka byla od školního roku 1863–1864 postupně přeměňována na čtyřtřídní nižší reálné gymnázium, 1  které bylo slavnostně otevřeno v budově hlavní školy 6. října 1863. 2  Prvním ředitelem se stal Josef Šímek a škola měla v tomto roce 106 studentů, kteří byli hodnoceni 12 známkami. V roce 1864 bylo gymnázium přestěhováno do samostatné budovy, která byla postavena podle plánů Františka Schmoranze. V roce 1875 proběhly první maturity, zkouška byla z osmi předmětů a školu úspěšně absolvovalo 17 studentů. 3 
Po rozšíření se gymnázium přestěhovalo roku 1878 na Jánské náměstí do nové budovy. Za první světové války počet studentů i kantorů poklesl a gymnázium sloužilo jako vojenská nemocnice. V letech 1939-1945 bylo gymnázium nuceno přesídlit do budov muzea. Roku 1949 se gymnázium stalo pouze čtyřletým a v roce 1953 byla zavedena jedenáctiletá střední škola, jejíž poslední tři ročníky měly nahradit gymnázium.
V roce 1959 se gymnázium přemístilo do současné budovy v Olbrachtově ulici. Tuto neorenesanční stavbu nechala vybudovat Kongregace školských sester III. řádu sv. Františka. Roku 1969 bylo gymnázium pojmenováno po Josefu Resselovi a opět byl obnoven čtyřletý studijní cyklus. Osmileté studium bylo znovu zavedeno v roce 1990, přičemž bylo zachováno gymnázium čtyřleté. V roce 2000 budova přešla z majetku Kongregace do vlastnictví státu. Do roku 2001 se gymnázium o prostory dělilo se základní školou. V roce 2013 gymnázium oslavilo 150 let výročí založení.
V současné době se na gymnáziu nachází 16 tříd. 8 tříd na čtyřletém gymnáziu po dvou v ročníku  a 8 tříd na osmiletém gymnáziu . Pedagogický sbor ve školním roce 2022/2023 čítá 37 pedagogů a do školy dochází 473 žáků. 4  5 
V řízení školy se vystřídalo celkem 25 osob, a to 13 ředitelů, 11 prozatímních správců a 1 prozatímní ředitel. Celkem v čele školy stálo 24 mužů a 1 žena. 6 
