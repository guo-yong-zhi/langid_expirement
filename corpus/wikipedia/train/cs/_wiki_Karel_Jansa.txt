Pplk. Karel Jansa  byl československý důstojník a odbojář z období druhé světové války popravený nacisty.
Karel Jansa se narodil 9. října 1893 v Běstvině na chrudimsku. Absolvoval obecnou školu, maturoval v Čáslavi. Během první světové války bojoval na frontě, po jejím skončení studoval na Hospodářské akademii. Studia ale nedokončil a vstoupil do československé armády. Sloužil ve Vysokém Mýtě, od roku 1936 v Hodoníně. Zde byl pověřen vedením úseku branné výchovy, kterou rozvíjel v celém hodonínském okrese. Byl členem Sokola, působil v jeho vzdělavatelském sboru, v armádě dosáhl hodnosti štábního kapitána. Po německé okupaci vstoupil do protinacistického odboje. V rámci Obrany národa byl ustanoven prvním vojenským velitelem hodonínského okresu, založil a budoval zde organizační strukturu a připravoval celou organizaci k ozbrojenému povstání v případě vypuknutí německo-polské války. Po zrušení armády byl nucen Hodonín opustit a přesunout se do Chrudimi, kde pracoval jako obecní tajemník. I zde v odbojové činnosti pokračoval, dne 8. února 1940 byl ale v Praze zatčen gestapem, dne 2. února 1942 odsouzen k trestu smrti a 17. srpna téhož roku popraven gilotinou ve berlínské věznici Plötzensee.
