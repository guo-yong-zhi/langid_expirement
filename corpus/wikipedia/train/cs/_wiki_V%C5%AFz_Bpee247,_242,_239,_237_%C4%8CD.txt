Vozy řady Bpee247, číslované v intervalu 51 54 20-70, v 90. letech označené Bhee, a Bpee242, Bpee239 a Bpee237, shodně číslované v intervalu 61 54 20-70), jsou řady příbuzných osobních vozů z vozového parku Českých drah. Všechny vozy Bpee247 (001–035) vznikly přestavbou 20 vozů řady B a 15 vozů Bh, kterou provedlo konsorcium firem MOVO Plzeň a DVJ Dunakeszi. Od roku 2011 existují již jen vozy řady Bpee237, na kterou byly všechny ostatní vozy rekonstruovány.
V půlce 90. let si České dráhy objednaly u DVJ Dunakeszi a MOVO Plzeň modernizaci 100 starších vozů, ze kterých měly vzniknout vozy vhodné pro vlaky vyšších kategorií.
Všechny vozy určené k modernizaci byly nejdříve přistaveny do DVJ Dunakeszi, kde byly odstrojeny, byla opravena skříň, byla zlepšena hluková i tepelná izolace, vyrobeny nové bočnice a zmodernizován podvozek včetně výměny špalíkových brzd za kotoučové. Poté byly vozy převezeny do plzeňského MOVO, kde byly dosazeny interiérové prvky. Obložení interiéru vyrobila firma DVJ Dunakeszi, sedačky španělská společnost Temoinsa. 1 
Vozy Bpee247 byly zrekonstruované v letech 1996–1997. První zkušební jízdy proběhly na trati Győr – Mosonmagyaróvár. Po zprovoznění topení, což se neobešlo bez problémů, byl prototypový vůz 12. března 1996 převezen na Železniční zkušební okruh Cerhenice, kde byl podroben dalším zkouškám. 1 
Zbylých 65 vozů bylo zrekonstruováno na 15 oddílových vozů první třídy Aee147, 10 velkoprostorových vozů první třídy Apee148 a 40 oddílových vozů druhé třídy Bee246. 2 
Jsou to vozy typu UIC-Y o délce 24 500 mm s nejvyšší povolenou rychlostí 160 km/h. Vozy mají zmodernizované podvozky Görlitz V, neoficiálně označované jako Görlitz/Dunakeszi. Brzdová soustava je tvořena tlakovzdušnými kotoučovými brzdami DAKO s dvěma kotouči na každé nápravě.
Vozy mají dva páry jednokřídlých předsuvných nástupních dveří ovládaných tlačítky. Mezivozové přechodové dveře jsou dvoukřídlé, posuvné do stran a ovládané pomocí madel. Oddílové dveře jsou jednokřídlé, posuvné a ovládané tlačítky. Vozy mají v horní třetině výklopná okna.
Při modernizaci proběhla kompletní obnova interiéru včetně toalet. Ve vozech jsou dva velkoprostorové oddíly oddělené skleněnou přepážkou. Jeden z oddílů se skládá ze tří fiktivních oddílů a druhý ze sedmi. Ve vozech je celkem 78 sedaček v příčném uspořádání 2 + 2. Většina sedaček je umístěna za sebou. U sedaček za sebou jsou cestujícím k dispozici malé výklopné stolky, u sedaček proti sobě pak větší pevné stolky. Vozy Bpee247 a Bpee242 měly šedý potah sedaček, vozy Bpee239 a Bpee237 mají modrý potah. Pro informování cestujících je ve vozech nainstalováno rozhlasové zařízení. Vozy Bpee237 mají kompletní audio-vizuální informační systém včetně diodových displejů.
Do vozů byl při rekonstrukci dosazen centrální zdroj energie pro napájení elektrických zařízení, například osvětlení. Palubní elektrická síť vozů má jmenovité napětí 24 V a pro pokrytí výpadků napájení z lokomotivy jsou vybaveny akumulátory Hoppecke o kapacitě 375 Ah. 3  Provozní osvětlení je realizováno zářivkami, nouzové žárovkami. 4  Vytápění je jednokanálové teplovzdušné, skládá se z elektrických topnic a větráků, které rozhánějí ohřátý vzduch po voze. 5  Vozy jsou určeny pro provoz ve středoevropském podnebí s teplotami od −30 °C do +40 °C a nadmořskou výškou do 1 500 m n. m. 3 
Vozy Apee148 a Apee144 měly nátěr přes okna zelený, pod okny bílý a střecha byla šedá. Vozy Apee141 mají nátěr přes okna červený, pod okny bílý a střecha je šedá. Některé vozy Apee141 byly později přelakovány do modro-bílého korporátním designu Českých drah od studia Najbrt. Vozy Apee139 se lakují výhradně do nátěru dle studia Najbrt.
Vozy při první modernizaci neobdržely klimatizaci ani toalety s uzavřeným odpadním systémem, ačkoli u vozů jiných železničních správ již tou dobou bylo oboje běžné. Proto proběhly další modernizace těchto vozů.
V roce 2006 byla dosazena klimatizace do tří vozů Bpee247 a vznikla tak řada Bpee242. 6 
Roku 2008 byla v MOVO Plzeň do sedmi vozů Bpee247 dosazena klimatizace, vakuová WC s uzavřeným odpadním systémem, nový výkonnější CZE a byly přečalouněny sedačky. Vznikla tak řada Bpee239. 6 
V roce 2011 bylo opět v MOVO Plzeň zmodernizováno zbývajících 24 vozů řady Bpee247, všechny tři vozy řady Bpee242 i všech sedm vozů Bpee239 na Bpee237. Vozy kromě klimatizace a vakuových WC získaly i elektronický informační systém a zásuvky 230 V. Kromě toho byly ještě přečalouněny sedačky. 6 
V roce 2012 byly do vozů Bpee237 č. 031 až 035 dosazeny přístupové body standardu Wi-Fi pro přístup cestujících k internetu. Na skříně těchto vozů byly zároveň aplikovány polepy s nápisem „D1 Express“  a do vozů byly doplněny některé prvky, např. podhlavníky s logy tohoto projektu. 7 
GVD 2022/2023 zdroj?]
- EuroCity Metropolitan  Praha - Brno - Bratislava - Budapest
- Rychlík Hradečan a Krakonoš  Praha - Hradec Králové - Jaroměř - Trutnov
- Rychlík Vysočina  Praha - Kolín - Havlíčkův Brod - Žďár nad Sázavou - Brno
Vůz Bpee247 ve starém zeleném nátěru 
Vnější informační displej na voze Bpee237
