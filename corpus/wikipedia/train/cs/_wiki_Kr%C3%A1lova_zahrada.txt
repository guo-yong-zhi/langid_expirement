Králova zahrada je přírodní rezervace poblíž obce Opatov v okrese Svitavy. Oblast spravuje Krajský úřad Pardubického kraje. Důvodem ochrany je soubor zamokřených lesních ekosystémů s hojným výskytem bledule jarní. Převažuje mokřadní olšina s přirozeným výskytem smrku. Tato přírodní rezervace patří mezi plošně nejrozsáhlejší lokality bledule jarní na Svitavsku.
Niva potoka pod kuestou Kozlovského hřbetu. Podkladem jsou svrchněkřídové  sedimenty březenského souvrství  a teplického souvrství . Nivu pokrývají holocenní říční naplaveniny s hydromorfními půdami .
Hlavním předmětem ochrany je bledule jarní  v olšině, kterou řadíme do společenstev Piceo-Alnetum a Pruno-Fraxinetum. Rostou zde také prvosenka vyšší , lýkovec jedovatý , kopytník evropský , mokrýš střídavolistý , ocún jesenní , jaterník trojlaločný  aj. Smrk ztepilý  zde díky podmáčení stanoviště přirozeně sestupuje do neobvykle malé nadmořské výšky.
V olšině se vyskytuje rosnička zelená  a ropucha obecná , velmi vzácná jsou pozorování skokana krátkonohého . Hnízdí zde např. střízlík obecný , čížek lesní , hýl obecný , králíček ohnivý , drozd kvíčala , puštík obecný  aj. Vzácně vyhnízdil strakapoud malý .
Do zbytku smrkové a jasanové olšiny při okrajích zasahují kyselé, místy značně zamokřené smrkové jedlobučiny nižšího stupně. Porosty celého území se blíží přirozenému stavu. 3 
