Lukjan Kobylycja, cyrilicí Лук'ян Кобилиця, rumunsky Lukian Kobilita 1  , byl rakouský selský vůdce a politik rusínské  národnosti z Bukoviny, během revolučního roku 1848 poslanec Říšského sněmu.
Pocházel z rolnické rodiny. Od roku 1839 se veřejně angažoval. Po několik let podával selské stížnosti ke krajským i zemským  úřadům na chování velkostatkářů. V letech 1843–1844 vedl rolnické protesty, do kterých se zapojilo 22 vesnic. Zemědělci požadovali vlastnictví lesů a pastvin a podporu zakládání škol. Kobylycja byl po potlačení rebelie zatčen a uvězněn. 2  Roku 1849 se uvádí jako Lukian Kobilica, majitel hospodářství v obci Ploska. 3  4 
Během revolučního roku 1848 se zapojil do veřejného dění. Ve volbách roku 1848 byl zvolen i na ústavodárný Říšský sněm. Zastupoval volební obvod Vyžnycja. Tehdy se uváděl coby majitel hospodářství. 5  Náležel ke sněmovní levici. 6 
Patřil mezi tři bukovinské poslance rusínské  národnosti. 1  Jeho ukrajinská etnicita je uznávána i jinými autory, ovšem s tím, že vzhledem k nízké úrovni vzdělání byli bukovinští rolničtí poslanci národnostně relativně málo vyhranění. Kobylycja nebyl  gramotný. Nepodpořil zemskou petici , se kterou se někteří představitelé Bukoviny dostavili za císařem do Olomouce a žádali ho o obnovení zemské samosprávy a oddělení Bukoviny od Haliče. Zemskou petici totiž venkovské obyvatelstvo zčásti vnímalo jako projekt místní šlechty, mající omezit rolnické reformy. Pro ukrajinsky orientované obyvatelstvo navíc byla preferovanou variantou společná existence v rámci Haliče. 7 
V listopadu 1848 vypuklo na různých místech Bukoviny, Haliče a Zakarpatska rolnické povstání. Kobylycja se do povstání, které trvalo až do léta roku 1849, zapojil. Skončilo vojenským zásahem a represemi. Kobylycja byl v dubnu 1850 zatčen v Žabe a odeslán do Gura Humorului, kde zemřel na následky věznění. 2 
