Zdeněk Hajský , rodným jménem Zdeněk Haisl, byl český fotbalový útočník a trenér.
Rodák z Bohušovic u Terezína začínal s fotbalem na předměstí Prostějova ve Vrahovicích, do Brna přišel v roce 1953 z Trenčína. Pak se ještě na dvě sezony vrátil na Hanou do Prostějova, ale u postupu Rudé hvězdy do první ligy  už nechyběl. A v následující sezoně  se stal s jedenácti góly nejlepším střelcem týmu v lize. V útoku Komety si výborně rozuměl především s Vlastimilem Bubníkem. „S Vlastou jsme spolu hráli nazpaměť,“ potvrdil bývalý kanonýr, jenž nastupoval nejčastěji na levé spojce nebo na levém křídle. Jednou nastoupil za Československo v kategorii do 23 let, v tomto jediném startu se mu podařilo vstřelit jednu branku.
Úspěšný byl i jako trenér. Do Zbrojovky přišel v průběhu podzimu 1969, kdy se mužstvo potácelo u dna druholigové tabulky. Nahradil přísného kouče Teodora Reimanna , proti němuž měl daleko demokratičtější přístup k hráčům. Jako bývalý útočník naordinoval mužstvu ofenzivní hru. „Kdo nemá chuť útočit, je jen polovičním fotbalistou,“ znělo jeho oblíbené heslo.
Do konce sezony vytáhl tým na páté místo a v té další  dokonce Zbrojovka suverénně druhou ligu vyhrála stylem „start–cíl“ a po čtyřech letech se vrátila mezi elitu. Mužstvu, které vybojovalo postup, věřil natolik, že chtěl nechat kádr pohromadě a neusiloval o žádné větší posily. A to se mu možná stalo osudným. Po podzimu 1971 byl odvolán.
U hráčů byl ovšem hodně oblíbený. „Za trenéra Hajského byla výborná parta a dařilo se i výsledkově. Postoupili jsme do první ligy a za celou sezonu jsme moc zápasů neprohráli. A po výhrách se taky stmeloval kolektiv. Neexistovalo, aby někdo nešel. Hajský to samozřejmě věděl. Na tréninku nás postavil do řady a museli jsme na něj dýchat. Z koho to táhlo, ten musel vystoupit z řady. Většinou to bylo šestnáct z osmnácti. Nechal jenom Mirka Vítů a Jano Popluhára, protože byli nejstarší. Ale přitom samozřejmě chlastali s nama,“ zavzpomínal Fero Mikloš.
Postupně trénoval skoro ve všech významnějších brněnských klubech , vedl také TJ TŽ Třinec. Do nejvyšší soutěže se však už nevrátil, pouze na jaře 1989 vedl Královo Pole ve druhé lize. Kromě toho v osmdesátých letech pracoval ve Zbrojovce jako předseda technicko-metodické komise. Na jaře 1987 dokonce krátce vedl tehdy druholigové mužstvo společně s Rudolfem Skarkou, když byl odvolán trenér Ivan Hrdlička.
