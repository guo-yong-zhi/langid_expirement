Mahpeyker Kösem Sultan  byla právoplatná manželka sultána Ahmeda I. Díky svému manželovi získala moc a ovlivnila politiku v Osmanské říši. Měla vliv i díky svým synům Muradovi IV. a Ibrahimovi I. a vnukovi Mehmedovi IV. V době vlády svých synů nosila titul Valide sultan. Byla významnou osobností v období sultanátu žen. Oficiálně nosila titul vladaře po dvě období a byla jednou ze dvou žen, které oficiálně řídily osmanskou říši.
Byla řeckého původu, narodila se jako dcera obchodníka na ostrově Kefalonia. Její rodné jméno bylo Anastasia. V 15 letech byla poslána do harému sultána Ahmeda I. v hlavním městě Osmanské říše. Sultán Ahmed I.  jí pojmenoval Mahpeyker a po svatbě jí přidal jméno Kösem. Po smrti manžela Ahmeda I. se odstěhovala do starého paláce. V roce 1623, v době vlády svého syna Murada IV., se vrátila zpět do paláce Topkapi už jako Valide sultan.
V letech 1623–1632, kdy její syn byl mladý na to, aby vládl, byla jmenována oficiální vladařkou osmanské říše. Stala se tak historicky první ženou, která vládla této říši.
V roce 1640 se její druhý syn Ibrahim I. stal sultánem. Brzy se ukázalo, že je příliš psychicky labilní. To jí umožnilo, aby byla i nadále u moci. Nakonec byl Ibrahim I. sesazen a ona představila na sněmu Divanu svého sedmiletého vnuka, jako sultána Mehmeda IV. Pro jeho mládí se prohlásila za vladaře podruhé. Vládla pak od roku 1648 do roku 1651.
Zemřela násilnou smrtí, pravděpodobně ji nechala uškrtit Turhan Hatice, matka Mehmeda IV., když se dozvěděla, že Kösem chce na trůn dosadit nejmladšího vnuka, aby mohla i nadále vládnout říši. Nejspíše byla uškrcena černým závěsem v harému. Po její smrti bylo její tělo převezeno do mešity jejího manžela Ahmeda I. Kösem Sultan byla známa svou charitativní prací a osvobozením svých otroků po 3 letech služby. Když zemřela, obyvatelé Istanbulu drželi 3 dny smutek.
O Kösem Sultan pojednává turecký televizní seriál Muhteşem Yüzyıl: Kösem , kde ji ztvárnily herečky Nurgül Yeşilçay, Beren Saat a Anastasia Tsilimpiou.
V tomto článku byl použit překlad textu z článku Kösem Sultan na anglické Wikipedii.
