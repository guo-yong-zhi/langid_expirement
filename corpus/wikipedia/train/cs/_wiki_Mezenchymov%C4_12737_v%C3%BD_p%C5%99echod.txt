Mezenchymově-epitelový přechod  je reverzibilní biologický proces, který zahrnuje přechod od pohyblivých, multipolárních nebo vřetenovitých mezenchymových buněk k planárním útvarům polarizovaných buněk zvaných epitel. MET je reverzní proces epitelově-mezenchymového přechodu  a ukázalo se, že se vyskytuje v ontogenezi, vznik indukovaných pluripotentních kmenových buněk ze somatických buněk jedince 1 , rakovinném metastazování 2  a hojení ran 3 .
Na rozdíl od epitelových buněk, které jsou nepohyblivé a vyznačují se apikobazální polaritou s vazbou na bazální laminu, těsnými spoji, vodivými spoji, adhezními spoji a expresí markerů mezibuněčných spojů, jako je E-kadherin 4 , mezenchymové buňky nevytvářejí zralé mezibuněčné spoje, mohou procházet skrz extracelulární matrix a exprimují markery, jako jsou vimentin, fibronektin, N-kadherin, Twist a Snail. 4  MET hraje zároveň zásadní roli při změnách metabolismu buněk a při upravě epigenetických modifikací. Obecně je v procesu MET postupně zvyšována exprese genů spojených s epitelovým charakterem buněk a snižována exprese genů spojených s mezenchymovým charakterem buněk.
Během embryogeneze a raného vývoje se buňky přepínají tam a zpět mezi různými buněčnými fenotypy prostřednictvím MET a EMT. MET spojený s embryogenezí byl nejrozsáhleji studován na průběhu somitogeneze 5 , vývoje ledvin 6  a karcinogenezi během metastazování 7 . Probíhá též během vývoje srdce 8  nebo při vývoji trávicího ústrojí 9 . MET je nezbytný proces v embryogenezi pro vytváření kohezních struktur z doposud beztvarých shluků buněk. Ačkoli mechanismus MET během vývoje různých orgánů je docela podobný, každý proces má jedinečnou signální dráhu k vyvolání změn genové exprese.
Jedním z nejlépe popsaných procesů využívajících MET je ontogeneze ledvin. Savčí ledvina je primárně tvořena dvěma časnými strukturami: ureterovým pupenem a nefrogenním blastémem, které tvoří sběrné kanálky a nefrony. Jak ureterový pupen roste z Wolffova vývodu, nefrogenní blastém indukuje větvení ureterového pupenu. Současně ureterový pupen indukuje kondenzaci nefrogenního blastému okolo pupenů a ten pak podstupuje MET za vzniku renálního epitelu, který nakonec tvoří nefron. V metanefronech dochází k vzájemné indukci a růstových faktorů, integrinů, buněčných adhezních molekul a protoonkogenů, jako jsou c-ret, c-ros a c-met, a k indukci MET.
Další příklad využití MET se vyskytuje během somitogeneze. Somity obratlovců, které dávají vznik kostím pánevního dna, páteři a žebrům a kosterním svalům trupu, jsou vytvářeny zráním sdružováním somitomer . Každý somit je obklopen vrstvou epitelu, který vznikl z mezenchymových buněk transformovaných pomocí MET. Na příkladu somitogeneze kuřecího embrya bylo zjištěno, že je pro správný průběh MET zapotřebí mimo jiné dvou GTPáz - Cdc42 a Rac1 a také transkripčního faktoru Paraxis.
Během vývoje srdce probíhá několik cyklů EMT a MET. Část splanchnopleury podléhá EMT a dává vzniknout endoteliálním progenitorům, které pak tvoří endokardium prostřednictvím MET. Perikard je tvořen mezenchymálními buňkami žilní zátoky - sinus venosus, které podléhají MET. K podobným procesům dochází i při regeneraci v poškozené tkáni srdce. Poškozený perikard tedy podléhá EMT a je transformován na adipocyty nebo myofibroblasty, které mohou dále vytvářet podklad pro vznik arytmií. Následný zpětný proces v podobě MET pak vede k tvorbě vaskulogenních progenitorových buněk a epitelových progenitorů, které mohou dále diferencovat ve vaskulogenní buňky podporující angiogenezi, a tedy dochází k postupné regeneraci poškozené tkáně srdce.
I když je známo relativně málo o tom, jakou roli hraje MET při rakovině ve srovnání s rozsáhlými studiemi o využití EMT při metastazování nádoru, předpokládá se, že se MET také podílí na vytváření a uchycení vzdálených metastáz. A to zřejmě tím, že transformovaným buňkám umožňuje znovu získat epitelové vlastnosti a schopnost integrovat se do vzdálených orgánů. Mezi těmito dvěma stavy se buňky vyskytují ve "přechodném stavu“ v tzv. částečném EMT.
V posledních letech vědci zkoumají MET jako jeden z mnoha potenciálních terapeutických cílů v prevenci vzniku metastáz. 10  Tento terapeutický přístup prevence metastáz je známý jako "diferenciační" terapie a může být použit při vývoji nových protinádorových terapeutických strategií.
Aby somatické buňky podstoupily přeprogramování na indukované pluripotentní kmenové buňky , musí proběhnout řada různých buněčných procesů. Přeprogramování somatických buněk na iPS lze dosáhnout signalizací pomocí exprese Oct4, Klf4, Sox2 a c-Myc . 11 
Geny spojené s epitelovým charakterem buněk, jako je E-kadherin / Cdh1, Cldns -3, -4, -7, -11, Occludin , epiteliální buněčná adhezní molekula , a Crumbs homolog 3 , zvýšily svou expresi dříve než byl zapnut Nanog, klíčový transkripční faktor při udržování pluripotence . Kromě toho byla během prvních 5 dnů po indukci OKSM snížena exprese genů spojených s mezenchymovým charakterem buněk, jako je Snail, Slug, Zeb -1, -2 a N-kadherin. 12  Přidání exogenního TGF-β1, který blokuje MET, významně snížilo účinnost přeprogramování iPS. 13  Všechna tato zjištění jsou v souladu s předchozími pozorováními, že embryonální kmenové buňky připomínají epitelové buňky a exprimují E-kadherin.
Nedávné studie naznačují, že signalizace pomocí Klf4 při přeprogramování buněk iPS může být konkrétně odpovědná za indukci exprese E-kadherinu vazbou na jeho promotorové oblasti a první intron CDH1, genu kódujícího E-kadherin.
V tomto článku byl použit překlad textu z článku Mesenchymal–epithelial transition na anglické Wikipedii.
