Jan Tausinger  byl český dirigent, hudební skladatel a hudební pedagog.
Jan Tausinger byl synem českého emigranta, který v době první světové války zůstal v Rumunsku. Maturoval na gymnáziu v Rumunsku. Nejdříve studoval průmyslovou chemii na univerzitě v Bukurešti. V roce 1945 byl přijat na bukurešťskou konzervatoř, kde studoval dirigování a skladbu u Dimitrie Cuclina, Mihaila Jory a Alfreda Mendelssohna. Konzervatoř absolvoval v roce 1947.
V letech 1948–1952 pokračoval ve studiu v Praze na Hudební a taneční fakultě Akademie múzických umění. Studoval dirigování u Metoda Doležila, Karla Ančerla a Roberta Brocka a kompozici u Aloise Háby a Pavla Bořkovce.
Založil a řídil Vysokoškolský umělecký soubor v Praze a Dělnický umělecký soubor Vítkovických železáren v Ostravě. Dirigoval rozhlasové orchestry v Bukurešti, v Plzni a v Ostravě. V roce 1954 se stal ředitelem Vyšší hudebně-pedagogické školy v Ostravě. V letech 1971–1976 byl ředitelem Státní konzervatoře v Praze a poté ředitelem hudebního vysílání Českého rozhlasu.
Jeho skladatelská činnost vycházela z lidových písní, které také sbíral v oblasti Beskyd a na Lašsku. Komponoval dětské a mládežnické budovatelské písně a politicky motivované kantáty , psané v tradičním tonálním systému. V roce 1964 absolvoval letní kursy moderní hudby v Darmstadtu a poté začal používat i soudobé kompoziční techniky. Kantáta Ave Maria se sopránovým sólem, získala 1. místo v Mezinárodní skladatelské tribuně UNESCO v Paříži.
