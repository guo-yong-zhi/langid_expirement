Creedence Clearwater Revival  byla americká rocková skupina, která existovala od prosince 1967 do června 1972.
Skupinu tvořili frontman John Fogerty, jeho bratr a zároveň doprovodný kytarista Tom Fogerty, baskytarista Stu Cook a bubeník Doug Clifford. Navzdory jejich původu z oblasti Sanfranciského zálivu byl pro ně typický spíše jižanský rock a country rock.
Hity CCR jsou stále hrány v rozhlasových stanicích po celém světě. 1  Jen v samotných Spojených státech prodala skupina 26 milionů alb. 2  V roce 1993 byli uvedeni do Rock and Roll Hall of Fame 3  a časopisem Rolling Stone byli zařazeni na 82. místo v seznamu 100 největších interpretů všech dob. 4 
John Fogerty, Doug Clifford a Stu Cook  se potkali na střední škole v El Cerrito v Kalifornii, kde začínali hrát instrumentálky a „odrhovačky z hracích skříní“ pod názvem The Blue Velvets. 5  Toto trio též doprovázelo Johnova staršího bratra Toma Fogertyho na jeho živých vystoupeních a při nahrávání ve studiu. V roce 1964 skupina podepsala smlouvu s Fantasy Records, nezávislou jazzovou nahrávací společností, která v té době sídlila v San Francisku.
Velmi úspěšné debutové album obsahovalo vlastní skladby vedoucího J. Fogertyho i rockové evergreeny, stylově přinášelo bezprostřední a přímočarý rock s výrazným a syrovým zpěvem i sólovou kytarou. Skupina vydala v následujících letech řadu hitů, v nichž se plně rozvinul Fogertyho autorský talent; některé z nich se staly součástí rockové klasiky . Kolem roku 1970 kariéra skupiny vrcholila, později došlo mezi členy k napětí, což vedlo nejprve k odchodu T. Fogertyho a pak k definitivnímu rozchodu v roce 1972. V témže roce natočil J. Fogerty své první sólové album, na němž sám nahrál všechny nástroje i vokály a které také zaranžoval a produkoval. Deska měla poněkud mystifikující název Blue Ridge Rangers a stylově čerpala z country.
