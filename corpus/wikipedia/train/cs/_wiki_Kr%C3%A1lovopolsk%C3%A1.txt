KRÁLOVOPOLSKÁ, a.s. je strojírenský podnik nacházející se v Brně, v městské části Královo Pole. Firma byla založena 26. září 1889 2  bratranci Filipem Porgesem a Augustem Ledererem jako Brünn-Königsfelder Maschinenfabrik Lederer & Porges  pro kovodělnou a strojírenskou výrobu. 3  Zpočátku zde byly vyráběny železniční nákladní vozy, zejména cisternové, a parní kotle. Později byl sortiment rozšířen např. na tramvaje, motorové železniční vozy, chladicí stroje, parní čerpadla, mohutné jeřáby či ocelové konstrukce. Po několika fúzích a změnách názvů byla společnost v roce 1945 znárodněna.
V roce 1992 vznikla KRÁLOVOPOLSKÁ a. s., na kterou přešel veškerý majetek původního státního podniku Královopolská strojírna. 4  Nově založená akciová společnost byla v polovině 90. let privatizována. Po finančních problémech ve druhé polovině 90. let 20. století se podnik ocitnul v konkursu, nový management ale firmu finančně restrukturalizoval a oddlužil. 5  V roce 2003 se KRÁLOVOPOLSKÁ  sloučila s dceřinou společností Královopolská strojírna  a o rok později byla znovu privatizována společností BRASS, s.r.o. V rozlehlém a nevyužitém areálu Královopolské se již v té době začala vytvářet průmyslová zóna. V současnosti vyrábí KRÁLOVOPOLSKÁ zařízení pro chemický a petrochemický průmysl, jeřáby a další ocelové konstrukce. 6 
