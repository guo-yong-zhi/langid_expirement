José Ángel Valente  byl španělský spisovatel, básník, esejista, překladatel a kritik galicijského původu.
Narodil se a vyrůstal v Galicii, neúspěšně studoval na univerzitě v Santiagu de Compostela. Po madridském intermezzu v 50. letech utíká před frankistickým režimem do emigrace, nejprve do Británie, nejdelší část života však strávil v Ženevě. Od roku 1982 žil v andaluské Almeríi.
Valente je znám především jako autor náročné meditativní poezie, často fragmentárního charakteru. Byl inspirován mystikou, zejména Janem od Kříže, ale také súfismem, kabalou a dalšími směry. Odmítal angažovanou poetiku jak profrankistické literatury, tak opozičního marxismu, což ovšem neznamená, že se vyhýbal společenským tématům. Coby Galicijec psal kromě kastilštiny také galicijsky.
Mezi autory, jež Valente překládal, patří Paul Celan, John Keats, Konstantinos Kavafis, Dylan Thomas, Gerard Manley Hopkins, John Donne, Benjamin Péret, Edmond Jabès a Eugenio Montale.
