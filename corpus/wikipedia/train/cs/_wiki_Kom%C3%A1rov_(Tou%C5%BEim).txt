Komárov  je vesnice, část města Toužim v okrese Karlovy Vary. Nachází se asi 6 km na východ od Toužimi. V roce 2011 zde trvale žilo 67 obyvatel. 3 
Komárov leží v katastrálním území Komárov u Štědré o rozloze 9,26 km². 4  Na území sídla se nachází rekreační osada Hrádek, vzniklá na místě zaniklé sklárny Na Hrádku  a zaniklá osada Rozporenské Domky . Komárov leží na západním okraji Štěderské pánve.
Ves středověkého založení náležela k sousednímu rytířskému panství Prohořský Hrádek, později byla také součástí toužimského panství. První písemná zmínka pochází z roku 1358, 5  kdy je zde připomínán kostel. Vrchnost  založila v roce 1827 jižně od vsi sklárnu, která ukončila provoz 8. března 1926. V první polovině 20. století proběhly pokusy o dolování hnědého uhlí. Po roce 1945 došlo k vysídlení německého obyvatelstva a dosídlení obce českým obyvatelstvem. Dne 1. ledna 1975 byla obec připojena k městu Toužimi.
Při sčítání lidu v roce 1921 zde žilo 286 obyvatel , z nichž bylo 85 Čechoslováků a 201 Němců. Kromě jednoho žida a 66 lidí bez vyznání se hlásili k římskokatolické církvi. 6  Podle sčítání lidu z roku 1930 měla vesnice 224 obyvatel: 37 Čechoslováků, 186 Němců a jednoho cizince. Výrazně převažovala římskokatolická většina, ale žili zde také tři evangelíci, jeden člen církve československé, čtyři příslušníci jiných nezjišťovaných církví a patnáct lidí bez vyznání. 7 
Sídlo s dochovanou obdélnou návsí 8 , s dominantou bývalého farního kostela sv. Vavřince, zbytky lidové architektury, mezi nimiž se nachází i jedna z nejstarších staveb tohoto druhu v ČR 9 .
