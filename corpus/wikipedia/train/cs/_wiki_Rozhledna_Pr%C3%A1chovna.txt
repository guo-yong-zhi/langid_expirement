Rozhledna Práchovna  se nachází na pravém břehu Labe, na Zálabské skále v severní části Kolína a je zapsána v Ústředním seznamu kulturních památek České republiky. 1  2 
Pozdně gotická kamenná věž byla postavena v polovině 15. století jako předsunuté stanoviště opevnění kolínského hradu. První písemná zmínka o „baště nad mlýnem zálabským“ pochází z roku 1497. Věž také střežila vstup na most přes Labe. V 16. a 17. století sloužila jako vodárna. Název Práchovna  vznikl po roce 1757, kdy byl do věže přesunut z centra Kolína sklad střelného prachu. 3  Od konce 19. století věž chátrala, ztratila jehlanovou střechu a schodiště. V roce 2006 byla rekonstruována, bylo vestavěno dřevěné schodiště a skleněná střecha. Věž byla zpřístupněna jako rozhledna. 4 
Věž je hranolová stavba z neomítaného lomového kamene postavena na čtvercovém půdorysu. V hladkých stěnách jsou prolomena tři úzká okna. V ose západní stěny je umístěn vchod s obloukovým záklenkem bez ostění. 5  Po rekonstrukci bylo vsazeno dřevěné schodiště s 77 schody a věž zastřešena skleněnou rovnou střechou. 4 
