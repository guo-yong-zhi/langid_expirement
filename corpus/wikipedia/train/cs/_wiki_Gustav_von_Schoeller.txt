Gustav Adolf von Schoeller  byl moravský podnikatel, velkoobchodník ve vlnařství, cukrovarnictví a ocelářství, funkcionář podnikatelských organizací, důstojník francouzské čestné legie a konzul USA v Brně. 3 
Patřil do podnikatelské rodiny Schoellerů. Narodil se na brněnském předměstí jako nejstarší syn továrníka Philippa Wilhelma von Schoellera . V Brně navštěvoval evangelickou základní školu, absolvoval obchodní školu v Lipsku, znalosti o soukenictví získal v otcově továrně a o obchodní činnosti praxí v zahraničí, mimo jiné v USA.
V roce 1855 se oženil s Leopoldinou Hauptovou, 4  dcerou brněnského podnikatele, se kterou měl pět dcer a syna Gustava Philippa .
Jako podnikatel vedl se svým otcem a po otcově smrti v roce 1877 samostatně brněnskou továrnu na sukna Gebrüder Schoeller, byl spolumajitelem vídeňského velkoobchodního a bankovního domu Schoeller & Co , objektů v cukrovarnictví a kamenouhelných dolů v Čechách a na Moravě a v roce 1880 spoluzakladatelem Brněnské přádelny česané vlny .
Koncem 19. století převzal četné funkce v organizacích moravských podnikatelů, v letech 1878–1900 vedl konzulát USA v Brně.
Stal se také důstojníkem francouzské Čestné legie, nositelem Řádu císaře Františka Josefa a rytířem Řádu železného kříže 2. třídy.
V roce 1868 nechal vedle své továrny v brněnské ulici Cejl postavit německým stavitelem Josefem Arnoldem reprezentační novorenesanční palác – tzv. Schoellerův palác. 3  5 
Zemřel roku 1912 a byl pohřben v rozsáhlé rodinné hrobce na Ústředním hřbitově v Brně.
Poznámka: Ve stejné době žil příbuzný Gustava Adolfa S.  Gustav Adolph von Schoeller , který byl mimo jiné spolumajitelem vídeňské banky Schoeller & Co. O jejich vzájemném styku není nic známo. 6 
