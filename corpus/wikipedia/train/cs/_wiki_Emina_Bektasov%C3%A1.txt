Emina Bektasová  je americká profesionální tenistka. Ve své dosavadní kariéře na okruhu WTA Tour nevyhrála žádný turnaj. V rámci okruhu ITF získala sedm titulů ve dvouhře a dvacet pět ve čtyřhře. 1 
Na žebříčku WTA byla ve dvouhře nejvýše klasifikována v srpnu 2023 na 125. místě a ve čtyřhře v červenci 2022 na 78. místě. 2 
Narodila se roku 1993 v Německu do rodiny Jasmina a Selmy Bektašových, bosenských uprchlíků před válkou v Bosně a Hercegovině. S rodiči pak v dětském věku pokračovala v emigraci do Spojených států, kde se rodina usídlila v Indianapolisu. 3  4  5 
Střední školu New Braunfels High School absolvovala roku 2011 v texaském New Braunfels, jednom ze severních předměstí San Antonia, kde trénovala v Tenisové akademii Johna Newcombea. Následně v letech 2011–2015 vystudovala bakalářský stupeň na Michiganské univerzitě, za níž hrála univerzitní tenis. Po ukončení studia se v roce 2016 stala profesionálkou. 3  4  5 
Její manželkou se stala britská deblová spohráčka Tara Mooreová. 6  7  4 
V rámci okruhu ITF debutovala během července 2012, když na turnaj v indianském Evansville dotovaný 10 tisíci dolary obdržela divokou kartu. V úvodním kole podlehla Číňance Tuan Jing-jing z třetí světové stovky. 1  Premiérový titul v této úrovni tenisu vybojovala o rok později v Evansville během července 2013, kde ovládla dvouhru a po boku krajanky Brooke Bolenderové i čtyřhru. V singlovém finále přehrála nejvýše nasazenou Američanku Brooke Austinovou z páté stovky žebříčku. 8  1 
Debut v hlavní soutěži nejvyšší grandslamové kategorie zaznamenala ve smíšené soutěži US Open 2016, do níž s Evanem Kingem získali divokou kartu. V prvním kole podlehli americko-maďarské dvojici Butorac a Babosová. Čtyřhru si poprvé zahrála opět na divokou kartu na US Open 2017. V páru s Amandou Anisimovovou opustily soutěž po porážce od Jang Čao-süan a Šúko Aojamové. Do první čtyřhry na túře WTA mimo grandslam zasáhla během dubnového Monterrey Open 2018 s Australankou Priscillou Honovou. Vyřazeny ale byly znovu v prvním duelu. 8  1 
Na 80tisícovém turnaji ITF v Albuquerque, hraném v září 2017, porazila na cestě do finále druhou nasazenou Sofii Keninovou, Sabrinu Santamariovou, Sesil Karatančevovou i Francouzku Shérazadu Reixovou. V boji o titul zdolala krajanku Mariu Sanchezovou po dvousetovém průběhu. V singlové kvalifikaci okruhu WTA Tour debutovala únorovým Abierto Mexicano Telcel 2018 v Acapulku, kde ji do hlavní soutěže nepustila Ukrajinka Dajana Jastremská. Dvouhru si tak premiérově zahrála na srpnovém Silicon Valley Classic 2021 v San José po zvládnutí kvalifikačního turnaje. V úvodní fázi však nenašla recept na Francouzku Caroline Garciaovou ze sedmé světové desítky. Do deblového semifinále se probojovala s manželkou Tarou Mooreovou ve čtyřhře Livesport Prague Open 2021. 8  1  Premiérové finále na túře WTA odehrála s Mooreovou na Copa Colsanitas 2022 v Bogotě. Ze závěrečného utkání turnaje však odešly poraženy od australsko-indonéského páru Astra Sharmaová a Aldila Sutjiadiová. 9  Mooreová byla po bogotském finále pozitivně testována na doping, když vzorek A obsahoval metabolity zakázaného nandrolonu a boldenonu. Mezinárodní agentura pro bezúhonnost tenisu ji tak podmíněně pozastavila účast na okruzích. 10  11  Do grandslamové dvouhry Bektasová premiérově postoupila ve Wimbledonu 2022 po zvládnuté tříkolové kvalifikaci, v jejímž závěru vyřadila šestnáctou nasazenou Francouzku Fionu Ferrovou. Na úvod singlové soutěže však podlehla Biance Andreescuové.
V tomto článku byl použit překlad textu z článku Emina Bektas na anglické Wikipedii.
