Mužská dvouhra Monte-Carlo Rolex Masters 2018 probíhala ve druhé polovině dubna 2018. Do singlové soutěže monackého tenisového turnaje nastoupilo padesát šest hráčů, z nichž se deset probojovalo z kvalifikace. Dvojnásobným obhájcem titulu byl desetinásobný monacký šampion Rafael Nadal ze Španělska. 1  2 
Z hráčů první světové desítky vyjma Federera chyběli odpočívající šestý Argentinec Juan Martín del Potro, osmý Kevin Anderson a devátý na žebříčku John Isner, jenž triumfoval na předešlé akci série Miami Masters 2018. Monte-Carlo Masters nevyžadoval povinnou účast hráčů. 2 
Vítězem se stal nejvýše nasazený 31letý Španěl Rafael Nadal, jenž ve finále zdolal japonského tenistu Keie Nišikoriho po dvousetovém průběhu 6–3 a 6–2. V probíhající sezóně si tak připsal premiérové turnajové vítězství, které představovalo sedmdesátý šestý singlový titul na okruhu ATP Tour. Nadal vyhrál jako první tenista v otevřené éře stejný turnaj jedenáctkrát, čímž posunul vlastní rekord a navýšil i rekordní počet antukových titulů na padesát čtyři. Rovněž se třicátou první trofejí ze série Masters osamostatnil na jejím čele. 3  Šňůru neporazitelnosti na antuce navýšil na 36 setů. Nišikori se vracel na okruh po pětiměsíční přestávce zaviněné zraněním zápěstí a ani v Monte-Carlu svůj první titul ze série Masters nezískal. 4  Titul Španělovi zajistil setrvání na čele světové klasifikace. V případě finálové porážky by jej na vrcholu vystřídal Roger Federer, který se rozhodl celou antukovou sezónu vynechat. 5 
Osm nejvýše nasazených hráčů obdrželo volný los do druhého kola.
V tomto článku byl použit překlad textu z článku 2018 Monte-Carlo Rolex Masters – Singles na anglické Wikipedii.
