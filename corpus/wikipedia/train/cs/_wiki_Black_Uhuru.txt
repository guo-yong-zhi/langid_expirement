Black Uhuru je hudební skupina z Jamajky, zaměřená na styly reggae a dub. Založili ji v roce 1972 v Kingstonu Garth Dennis, Don Carlos a Derrick Simpson pod názvem Uhuru, což znamená ve svahilštině „svoboda“. Původně byli Black Uhuru vokálním souborem. 1  V roce 1977 vydali debutové album obsahující hit „I Love King Selassie“.
Díky spolupráci s producentem Chrisem Blackwellem získali Black Uhuru v osmdesátých letech komerční úspěch v USA i v Evropě. V roce 1985 skupina převzala za desku Anthem Cenu Grammy v nově vytvořené kategorii „nejlepší album reggae“. 2  Dalších sedm nominací na Grammy Black Uhuru neproměnili. Velkým hitem byla v roce 1986 skladba „Great Train Robbery“, která byla také použita ve videohře Grand Theft Auto: San Andreas.
Skupinou prošly výrazné osobnosti druhé generace roots reggae jako zpěvák a skladatel Michael Rose, zpěvačka Puma Jonesová nebo rytmická dvojice Robbie Shakespeare a Sly Dunbar. Black Uhuru také spolupracovali s Keithem Richardsem. 3  V devadesátých letech se soubor rozpadl na dvě části, které se mezi sebou soudily o právo používat název Black Uhuru, spor vyhrál Derrick Simpson.
