Traunstein je vápencová hora ležící v Rakousku a nacházející se na břehu jezera Traunsee nedaleko města Gmunden. Hora je vysoká 1691 metrů. Vrchol tvoří jakási plošina, na níž jsou dvě horské chaty. Na samotném vrcholu stojí kříž vysoký 10 metrů. Z vrcholu lze dobře přehlédnout masivy Dachsteinu, Höllengebirge a Totes Gebirge. Horu Traunstein lze také obejít pěkným trekem kolem jezera Laudachsee .
Traunstein je tvořen dolomitickým vápencem. Celá oblast hory Traunstein byla v roce 1963 vyhlášena za chráněnou krajinnou oblast o velikosti 145 hektarů včetně okolí jezera Laudachsee. Chráněno je území ve výšce od 480 m do 1691 m.
S velkým spektrem výšky je i obsazení flory a fauny v okolí hory velmi rozličné. Na západě a na severu se vyskytují smrkové, jedlové a bukové lesy. Na nepřístupných místech rostou také tisy. Na suchých a skalnatý svazích je zastoupena červená borovice. V údolí Lainautal v lesních roklinách dominují jasan, javor klen, buk a jilm. Na západní straně jezera ovlivňuje podnebí horský vítr „fén“, který způsobuje teplejší klima o cca 19 %. Zde se daří teplomilným dřevinám jako třeba lípě velkolisté či hruškám. Ve vrcholových partiích je širší zastoupení trav, horských druhů květin a klečí.
Z velkých zvířat žijí v lesích jeleni a ve vyšších polohách včetně samotného vrcholu se daří kamzíkům. V oblasti jezera Laudachsee nachází útočiště např. mlok. Dále jsou pro oblast vrcholu Traunstein specifická zastoupení housenky motýla jasoně červenookého . Z ptactva zde nalezneme orla skalního, sýčka, kulíška nejmenšího, jestřába, vrabce aj.
Kříž na vrcholu je věnován vojákům, kteří se vrátili z obou světových válek. Je složen z 4000 součástek, které muselo na vrchol vynést 520 mužů a 80 žen. Při svěcení kříže v roce 1950 se na vrcholu shromáždilo na 3000 lidí.
Některé cesty jsou zajištěny ocelovým lanem ve velmi prudkém terénu. Na horu vedou čtyři oficiální, značené a zajištěné cesty . Za výchozí bod slouží ve všech případech jezero Traunsee.
