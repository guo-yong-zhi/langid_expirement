Robert Čásenský , je český novinář a komentátor, šéfredaktor a majitel reportážně-investigativního magazínu Reportér. V letech 2006–2013 byl šéfredaktorem deníku Mladá fronta DNES, v roce 2013 odešel z mediální skupiny MAFRA poté, co ji koupila společnost Agrofert Andreje Babiše. V roce 2009 patřil mezi hlavní iniciátory novinářských protestů proti tzv. náhubkovému zákonu. Je spoluzakladatelem české pobočky Mezinárodního tiskového institutu, která vznikla v roce 2018.
Vystudoval sociologii na Filozofické fakultě Univerzity Karlovy v Praze . 1 
Během studia začal v roce 1993 pracovat nejprve na částečný a pak na plný úvazek jako redaktor Českého deníku. V roce 1994 pracoval jako vedoucí domácího zpravodajství v Denním Telegrafu. Z něj odešel spolu s dalšími novináři poté, co byl šéfredaktor listu odvolán na základě nespokojenosti výkonné rady ODS s politickou orientací listu. Z případu odvolání šéfredaktora na základě politického tlaku se stal skandál, o němž rozsáhle informovala i zahraniční média  a případ byl zmíněn také ve zprávě výboru Kongresu USA o stavu lidských práv za rok 1994. 2 
Spolu s Pavlem Šafrem založil v roce 1995 poradenskou PR agenturu Penguin a do roku 1998 byl jejím společníkem a jednatelem.
V letech 1998–2000 byl zástupcem šéfredaktora Lidových novin, 1. ledna 2001 nastoupil na stejnou pozici do deníku MF DNES. Po odchodu Pavla Šafra se 6. února 2006 stal jeho šéfredaktorem. V době jeho působení ve funkci přinesla MF DNES sérii investigativních odhalení týkajících se nejvyšších pater české politiky. Šlo například o podrobnosti z policejního spisu Krakatice sledující aktivity kmotra českého podsvětí Františka Mrázka, které se dotýkaly tehdejšího místopředsedy vládní Občanské demokratické strany Ivana Langera, 3  o pochybnosti kolem čistoty nákupu zakázek pro českou armádu, 4  odhalení plánu Víta Bárty propojujícího jeho byznys s politikou 5  nebo odposlechy pražského primátora Pavla Béma a podnikatele Romana Janouška dokazujících jejich nadstandardní spolupráci. 6 
7. listopadu 2013 oznámil svůj odchod z funkce šéfredaktora MF DNES. Stalo se tak poté, co v červnu 2013 koupil podnikatel Andrej Babiš mediální skupinu MAFRA, která deník MF DNES vlastní. V prohlášení uvedl, že svůj krok zvažoval „již delší dobu a od konce června o něm hovořil s bývalým i současným majitelem vydavatelství“. 7  Na uvolněné místo vydavatel jmenoval od 1. ledna 2014 Sabinu Slonkovou.
„Nechtěl jsem dělat noviny pro žádného oligarchu. Druhý den ráno potom, co jsme byli prodáni, jsem se s majitelem domluvil. Myslel jsem, že by mě to nebavilo, a to si myslím i po roce“ uvedl Čásenský v září 2014. 8  Po svém odchodu začal připravovat start nového média – reportážně-investigativního magazínu Reportér, jehož první číslo vyšlo 15. září 2014. 9  Čásenský je prostřednictvím Reportér magazín s. r. o. jediným vlastníkem magazínu a propojeného webu. 10 
V roce 2009 patřil mezi hlavní iniciátory novinářských protestů proti tzv. náhubkovému zákonu. Jméno Roberta Čásenského nechybělo mezi šéfredaktory českých novin, časopisů, televizí a zpravodajských serverů, kteří zaslali v květnu 2009 otevřený dopis předsedovi vlády Janu Fischerovi. V něm navrhli novelizaci zákona nebo podporu iniciativy zákonodárců, která by zákon změnila. 11  Zákon byl nakonec skutečně novelizován. 12 
