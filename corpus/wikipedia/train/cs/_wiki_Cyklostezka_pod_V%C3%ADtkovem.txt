Cyklostezka pod Vítkovem v Praze na Žižkově  je cyklostezka vybudovaná na tělese bývalé jednokolejné Vítkovské železniční trati, postavené na jižním úpatí vrchu Vítkov roku 1872 jako součást pražské odbočky Turnovsko-kralupsko-pražské dráhy  a sloužící do roku 2008. Její délka je 2 kilometry 2  .
Stezka začíná poblíž křižovatky u Bulhara, u mostu trati přes Seifertovu ulici, vede pod Příběnickou ulicí a za zadní stranou bloku domů v Řehořově ulici, po rekonstruovaném železničním mostu překonává Husitskou ulici a pak sleduje úpatí vrchu Vítkova po hranici zástavby souběžně s Husitskou a Koněvovou ulicí, poté prochází do Vítkovského tunelu a karlínskou stranou kopce  pokračuje podél železničních tratí a ulice Pod Krejcárkem na Krejcárek.
Do budoucna je zamýšleno velkolepé pokračování o novém, 60 metrů dlouhém mostu přes svazek železničních tratí směrem na Balabenku, přičemž náklady na stavbu mostu odhaduje RegionRevue na 30 milionů Kč, nepočítaje v to výkupy pozemků, 4  podle Pavla Poláka však má být stezka vedena po starém náspu i mostu. 2  Pokračování na Balabenku je již naprojektováno a v roce 2010 očekával městský koordinátor cyklistického programu Pavel Polák realizaci na roku 2012, přímé napojení na hlavní nádraží na západním konci stavby je zatím pouze ve výhledu. 2 
Železniční provoz byl v tomto úseku ukončen 1. září 2008 v návaznosti na zprovoznění tunelů Nového spojení.
Úvahy o přeměně trati v cyklostezku se sice objevovaly již při přípravě Nového spojení, avšak byly nejisté a s využitím tunelu se v nich původně nepočítalo. 4  Tunel měl být podle původních plánů zazděn. 2  Radní Radovan Šteiner 30. září 2006, při otevírání Nového spojení, o tunelu staré trati řekl: „Měl by sloužit jako kapacitní cyklostezka, téměř cyklistická dálnice v tunelu. Hlavní město Praha je připraveno převzít tento starý tunel do své správy a zajistit provoz a údržbu. Takže Nové spojení bude mít i velký význam pro cyklisty.“ 5 
Cyklostezku společně vybudovaly Správa železniční dopravní cesty a hlavní město Praha na pozemcích Správy železniční dopravní cesty a Českých drah. 6  TSK hl. m. Prahy budovala úsek stezky v železničním tunelu a v úseku od tunelu ke Krejcárku, SŽDC úsek od tunelu směrem k mostům na Hrabovce a u Bulhara. 2  7 
Správa železniční dopravní cesty kompletně odstranila kolejový svršek včetně příslušenství , a vybudovala místo něj živičný svršek, veřejné osvětlení a dopravní značky. Zároveň provedla nějaké parkové úpravy a vybudovala nové schodiště ze stezky směrem na Vítkov. 8 
Podle redaktora Petr Janiše z Práva řekl mluvčí SŽDC Pavel Halla, že náklady SŽDC na vybudování stezky činily asi 500 milionů Kč. 8  Ondřej Kořínek z Novinek.cz uvedl, že cyklostezka stála 23,9 milionu Kč, z toho 13,9 milionu vložil Státní fond dopravní infrastruktury a 10 milionů Technická správa komunikací hl. m. Prahy. 3  TSK hl. m. Prahy však tvrdí, že jejich náklady činily 20 milionů Kč, MHMP vyčísluje náklady města na 10 milionů. 9  Podle MHMP nezaplatila SŽDC ani do konce října 2010 za stavbu dodavateli, 9  jímž měla být firma Subterra, která se však novinářům odmítla k věci vyjádřit. 10 
Cyklostezka byla podle Novinek.cz slavnostně otevřena za účasti primátora Pavla Béma dne 31. května 2010 , aniž by byla zkolaudována, následně však byly vjezdy do tunelu zahrazeny vysokými betonovými bloky. 8  Poprvé si však veřejnost mohla nový tunel prohlédnout již od 16 hodin dne 24. května 2010, tedy necelý týden před volbami. 11  Toto zpřístupnění bylo spojeno se soutěžemi a biketrialovou exhibicí. 12 
Stavebně byla stezka dokončena počátkem srpna 2010. 6  Na konci září 2010 ještě zbývalo dokončit vodorovné dopravní značení a umístit stojany pro jízdní kola na odpočívadlech. 3  Slavnostní akce v květnu 2010, spojená se sportovní akcí pro veřejnost, byla o čtyři měsíce později označena za kontrolní den na stavbě stezky. 3 
Kvůli nedořešení majetkových vztahů k pozemkům však město Praha stavbu do listopadu 2010 ještě nepřevzalo a nepředalo do správy organizacím TSK hl. m. Prahy a Eltodo. Dořešení bylo v červnu slibováno na přelom července a srpna, 8  pak zástupkyně magistrátu mluvila o termínu otevření 30. září 2010, 3  v listopadu 2010 bylo dořešení očekáváno v horizontu nejméně řady týdnů. 6  Zkolaudovaná v první polovině listopadu 2010 ještě nebyla ani stezka v úseku mezi tunelem a Bulharem, stavební řízení vede úřad městské části Praha 3 se SŽDC jako stavebníkem. 6  Podle listopadové zprávy proběhla v září 2010 úspěšně kolaudace tunelu na žádost TSK a 19. října 2010 kolaudace přívodní stezky, takže podle Pavla Poláka z MHMP není již dále co kolaudovat; mluvčí SŽDC Pavel Halla však ve stejné době tvrdil, že zkolaudována je pouze část od Krejcárku po tunel včetně. 9  Začátkem listopadu 2010 Pavel Polák z MHMP tvrdil, že otevření stezky snad stihnou do sezóny jaro 2011, mluvčí SŽDC v téže době říkal, že pokud město převezme stavbu do majetku, mohla by být zprovněna v prosinci 2010. 9 
Hlavním problémem je, že se SŽDC a ČD dosud nedohodly na vlastnictví a správě přístupových cest u obou konců Vítkovského tunelu. 6  Bez vyřešení majetkoprávních sporů mezi ČD a SŽDC není možná kolaudace a bez kolaudace město odmítá stezku převzít do správy. SŽDC také usilovala o povolení předčasného užívání bez kolaudace, které by podle předsedy městské komise pro cyklistickou dopravu mohlo trvat půl roku, rok i déle. 8  SŽDC ze zákona nemůže cyklostezku sama spravovat, protože to nespadá do její činnosti, jak je vymezena zákonem. 6 
Hlavní město Praha sice původně slíbilo, že stezku převezme do správy i přesto, že nebude v jejím vlastnictví, avšak trvá na tom, že vlastnické vztahy musí být při převzetí vyřešené. SŽDC zastává názor, že správa stezky s nevyjasněnými vlastnickými vztahy nesouvisí a nevyřešené vztahy mezi SŽDC a ČD nijak nebrání tomu, aby stezka normálně fungovala. 6  Nakonec se jedná i o tom, že by město Praha pozemky získalo i do vlastnictví; SŽDC připravuje ve spolupráci s ministerstvy dopravy a financí cenovou nabídku, kterou chce městu předložit v prosinci 2010. 6 
Koncem září 2010 Novinky.cz zaznamenaly, že stezka bez údržby chátrá: tunel je posprejován, cestu zarůstá plevel, tráva a křoví, množící se nepořádek nikdo neuklízí. 3  Začátkem října byla stezka opět odplevelena a přibyly nové schody z Tachovského náměstí. 10  Počátkem listopadu 2010 již redaktor zaregistroval i nové lavičky, stojany na jízdní kola a svislé dopravní značky; betonové zábrany u tunelu byly zčásti poraženy, zčásti odsunuty, dva nové stojany na jízdní kola již byly ukradeny a další dva připraveny ke krádeži. 9 
Kolaudační komise se ke kolaudačnímu řízení Vítkovského tunelu z 19. října 2010 vyjádřila negativně, SŽDC měla odstranit vytýkané nedostatky i v dokumentaci a znovu požádat o kolaudaci. Do té doby tunel sice zůstával průjezdný, ale cyklostezka z právního hlediska neexistovala. 13 
Spory ohledně vlastnictví a z toho plynoucí údržby stavby byly nakonec dořešeny a na jaře 2011 dostala i do té doby problematická část cyklostezky potřebné kolaudační povolení. 14 
Po cyklostezce je podle koncepce z roku 2006 vedena páteřní pražská radiální cyklotrasa A25, nazývaná Žižkovská, vedoucí od Národního divadla podél Rokytky směrem na Úvaly. 2  Píše se o ní rovněž jako o součásti hlavní diagonální cyklotrasy A255, která má vést ze Žižkova na Balabenku. 15 
Po otevření je stezka i s tunelem přístupná nepřetržitě. 2 
