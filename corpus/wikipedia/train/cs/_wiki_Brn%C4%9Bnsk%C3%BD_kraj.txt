Brněnský kraj byl správní celek v Československu, který existoval v letech 1948–1960. Jeho centrem bylo Brno. Kraj měl rozlohu 7 433 km². Na rozdíl od současného Jihomoravského kraje, zavedeného roku 2000, se lišil především tím, že zahrnoval části Svitavska a naopak neobsahoval Hodonínsko.
Vznikl převážně z části Moravy obklopující město Brno  dne 24. prosince 1948 na základě zákona o krajském zřízení, při níž bylo k 31. prosinci 1948 zrušeno zemské zřízení. Krajský národní výbor byl zřízen k 1. lednu 1949.
Dne 1. července 1960 bylo na základě zákona o územním členění státu území Brněnského kraje přerozděleno mezi kraj Jihomoravský  a Východočeský .
Od 1. ledna 2000 patří většina území někdejšího Brněnského kraje ke kraji Jihomoravskému, jenž se do 30. května 2001 také nazýval Brněnský kraj. Západní oblasti, především okolí Velké Bíteše a Bystřice nad Pernštejnem náleží ke Kraji Vysočina; území v okolí Svitav náleží k Pardubickému kraji, a několik obcí v moderním okrese Prostějov náleží ke kraji Olomouckému.
Na severu sousedil s krajem Olomouckým a Pardubickým, na severozápadě s krajem Pardubickým, na západě s krajem Jihlavským, na jihu s rakouskou spolkovou zemí Dolní Rakousko, na jihovýchodě se slovenským Bratislavským krajem, na východě s Gottwaldovským krajem a na severovýchodě s krajem Olomouckým.
Kraj se členil na město Brno a 18 okresů: 4  Blansko, Boskovice, Brno, Břeclav, Bučovice, Bystřice nad Pernštejnem, Hustopeče, Mikulov, Moravská Třebová, Moravský Krumlov, Rosice, Slavkov, Svitavy, Tišnov, Velká Bíteš, Vyškov, Znojmo a Židlochovice.
