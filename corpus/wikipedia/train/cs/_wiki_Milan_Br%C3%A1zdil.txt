Milan Brázdil  1  je český politik a lékař. Od října 2013 poslanec Poslanecké sněmovny PČR, v letech 2014 až 2018 zastupitel města Olomouce, člen hnutí ANO 2011. Je členem Správní rady VZP ČR. 2  3  
Vystudoval všeobecné lékařství na Vojenském lékařském výzkumném a doškolovacím ústavu Jana Evangelisty Purkyně v Hradci Králové, kde získal titul MUDr.
Po dvouleté praxi ve Vojenské nemocnici Olomouc získal v roce 1991 atestaci  v oboru všeobecná medicína a v roce 1999 atestaci v oboru urgentní medicína. V letech 1990 až 1991 působil jako náčelník zdravotnické služby výsadkové brigády speciálního určení Prostějov. Od roku 1991 pracuje jako samostatný lékař Letecké zdravotnické záchranné služby v Olomouci. K tomu ještě v letech 2004 až 2005 vykonával funkci ředitele olomouckého územního odboru Zdravotnické záchranné služby Olomouckého kraje. 4 
Je členem řady odborných společností a držitelem několika licencí a certifikátů. V roce 2010 od tehdejšího prezidenta Václava Klause převzal ocenění Zlatý záchranářský kříž za to, že o rok dříve zachránil život muži, kterého do srdce zasáhla metr a půl dlouhá tříska z pily. 5  Za tento zákrok obdržel v témže roce Cenu města Olomouce za počin roku  v oblasti hrdinský čin – záchrana lidského života. 6 
Milan Brázdil je ženatý, má dvě děti. Aktivně sportuje, jezdí na kole, lyžuje, má rád přístrojové potápění, u kterého je držitelem záchranářské licence. Je lektorem první pomoci a soudním znalcem v oblasti urgentní medicíny.
Do politiky se pokoušel vstoupit v komunálních volbách v roce 2006, když kandidoval za Nezávislé demokraty  do Zastupitelstva města Olomouce, ale neuspěl. 7  Ve volbách do Poslanecké sněmovny PČR v roce 2006 kandidoval za NEZ/DEM v Olomouckém kraji, ale rovněž neuspěl . 8 
Ve volbách do Poslanecké sněmovny PČR v roce 2013 pak kandidoval jako nestraník na desátém místě kandidátky hnutí ANO 2011 v Olomouckém kraji a byl zvolen poslancem. Získal totiž 3 193 preferenčních hlasů a předskočil tak i olomouckého lídra Jaroslava Faltýnka, který se do Sněmovny také dostal. 9 
V komunálních volbách v roce 2014 byl zvolen jako nestraník za hnutí ANO 2011 zastupitelem města Olomouce . 10 
V roce 2015 se stal členem hnutí ANO 2011. 11  Ve volbách do Senátu PČR v roce 2016 kandidoval za hnutí ANO v obvodu č. 61 – Olomouc. 12  Se ziskem 33,18 % hlasů postoupil z prvního místa do druhého kola, v němž však prohrál poměrem hlasů 47,55 % : 52,44 % s kandidátem KDU-ČSL Lumírem Kantorem. Senátorem se tak nestal. 13  14 
Grémium hnutí ANO 2011 jej navrhlo a schválilo jako kandidáta ve volbách do Poslanecké sněmovny PČR v roce 2017 na 6. místě kandidátky pro Olomoucký kraj. 15  Získal 7 208 preferenčních hlasů, nakonec skončil na prvním místě kandidátky a obhájil tak mandát poslance. 16 
V červnu 2018 označil homosexuály za postižené lidi, kteří by neměli být manželi a mít děti. Jeho výrok popudil poslankyni Karlu Šlechtovou, která jej vyzvala k omluvě. 17  Následně jej kritizovali či vyzvali k omluvě také premiér Andrej Babiš a další straničtí kolegové Rostislav Vyzula či Marcela Melková. 18 
V komunálních volbách v roce 2018 obhajoval za hnutí ANO 2011 post zastupitele města Olomouc, ale neuspěl . 19 
Ve volbách do Poslanecké sněmovny PČR v roce 2021 kandidoval za hnutí ANO 2011 na 6. místě v Olomouckém kraji. Získal však 6 497 preferenčních hlasů, skončil druhý a stal se tak znovu poslancem. 20  V únoru 2022 byl Poslaneckou sněmovnou PČR zvolen členem Správní rady VZP ČR, a to jako nominant hnutí ANO. 21  
V komunálních volbách v roce 2022 kandidoval do zastupitelstva Olomouce z 26. místa kandidátky hnutí ANO, ale nebyl zvolen. 22 
Ve volbách do Senátu PČR v roce 2022 kandidoval za ANO v obvodu č. 61 – Olomouc. 23  V prvním kole vyhrál s podílem hlasů 32,46 %, a postoupil tak do druhého kola, v němž se utkal s kandidátem KDU-ČSL Lumírem Kantorem. 24  V něm prohrál poměrem hlasů 39,92 % : 60,07 %, a senátorem se tak nestal. 25 
