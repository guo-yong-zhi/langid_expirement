Elkana  je izraelská osada a místní rada  na Západním břehu Jordánu v distriktu Judea a Samaří.
Nachází se cca 25 kilometrů severovýchodně od centra Tel Avivu, cca 7 kilometrů severovýchodně od města Roš ha-Ajin, cca 40 kilometrů severozápadně od historického jádra Jeruzalém a cca 4 kilometrů od Zelené linie, která odděluje území Izraele v mezinárodně uznaných hranicích a okupovaná palestinská území.
Elkana se nachází na západním okraji hornatiny Samařska v nadmořské výšce 270 metrů. Na severní, východní a jižní straně je od okolních arabských vesnic oddělena pomocí Izraelské bezpečnostní bariéry. Jižně od obce vede obchvat Transsamařské dálnice, která byla do této trasy přesunuta roku 2000 a která spojuje metropolitní oblast Tel Avivu s městem Ariel ve vnitrozemí Západního břehu Jordánu.
Obec Elkana byla založena roku 1977. 3  Za jejím vznikem stála nacionalistická skupina Guš Emunim. Její členové na podzim 1975 cestovali po západním Samařsku a hledali místo vhodné pro zřízení nové izraelské osady. Rozhodli se využít plochu bývalé jordánské policejní stanice umístěné na pahorku se strategickým výhledem na Izraelskou pobřežní planinu. 4  Na rozdíl od některých dalších izraelských komunit založených z iniciativy Guš Emunim během roku 1977 byla Elkana od počátku oficiálně státem uznána jako legální osada, a to ještě před nástupem nové pravicové izraelské vlády vedené stranou Likud. 5 
V roce 1981 získala obec status místní rady. V roce 1983 tu vznikly první zděné domy. Město má několik čtvrtí, které jsou pojmenovány číslovkami podle počtu domů v každé z nich. Ulice v Elkaně jsou pojmenovány podle motivů z biblické Písně písní. 4  Elkana má charakter rezidenční předměstské čtvrti v zázemí metropolitní oblasti Tel Avivu.
Působí zde velká ženská ješiva Orot Israel College, která poskytuje vyšší náboženské vzdělání 800 studentkám. Ústav vznikl roku 1979 v Petach Tikva a do Elkana byl přemístěn roku 1986. 6  V obci existuje třináctičlenný sbor dobrovolných lékařských záchranářů , kteří zajišťují rychlou lékařskou pomoc v případě krizových situací. 7 
V roce 1999 začala necelý 1 kilometr západně od stávajícího zastaveného území osady vyrůstat nová čtvrť nazvaná Magen Dan. Vládní zpráva z roku 2005 konstatovala, že i když leží Magen Dan v správních hranicích osady Elkana, nebyla výstavba nové čtvrti založena na platném územním plánu a byla tudíž nelegální. V té době Magen Dan sestávala pouze z mobilních karavanů. Podle pozdější zprávy organizace Šalom achšav obsahoval Magen Dan již 32 karavanů, jednu zděnou budovu  a cca 100 obyvatel. 8  V roce 2009 se obyvatelé Magen Dan dohodli s izraelskou armádou na dobrovolném vyklizení čtvrti. Přesto se tu v dubnu 2009 kvůli odstraněné jednoho karavanu odehrávaly potyčky mezi armádou a některými aktivisty. 9 
V roce 2008 izraelské ministerstvo vnitra navrhlo sloučit osady Ec Efrajim, Elkana, Ša'arej Tikva a Oranit do jednoho města, které by mělo téměř 15 000 obyvatel. 10 
Mezi populací v osadě Elkana převažují stoupenci náboženského sionismu, menšina obyvatel je sekulární. 11  Podle údajů z roku 2014 tvořili naprostou většinu obyvatel Židé . 1 
Jde o středně velkou obec městského typu s dlouhodobě rostoucí populací. Populační růst byl vysoký v 90. letech , v první dekádě 21. století přirůstek obyvatel téměř stagnoval . Zejména v letech 1990-1992 se v obci usídlilo mnoho přistěhovalců z bývalého Sovětského svazu. 7  K 31. prosinci 2014 zde žilo 3 871 lidí. Během roku 2013 populace stoupla o 0,0 %. 1 
