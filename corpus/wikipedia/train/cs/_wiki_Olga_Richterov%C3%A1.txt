Olga Richterová , rodným příjmením Ferjenčíková, je česká překladatelka angličtiny a němčiny, 1  lingvistka a politička, od listopadu 2021 místopředsedkyně Poslanecké sněmovny, v letech 2018 až 2022 první místopředsedkyně Pirátů, od října 2017 poslankyně Poslanecké sněmovny PČR, v letech 2014 až 2018 zastupitelka městské části Praha 10.
Pochází z Choltic na Pardubicku. Vystudovala překladatelství a tlumočnictví na Filozofické fakultě Univerzity Karlovy v Praze. 2  V listopadu 2017 obhájila svou disertační práci a získala titul Ph.D. 3  Žije v Praze, má dvě děti. 4  Hlásí se k Českobratrské církvi evangelické. 5 
Je autorkou sbírky básní Napříč kůrou . V roce 2011 spoluzaložila watchdogové sdružení Zaostřeno na Desítku, které bylo v roce 2014 mezi nominovanými na cenu Gratias Tibi. Z pozice občanského watchdogu se roku 2014 rozhodla přejít do politiky a vybudovat silné místní pirátské sdružení. V komunálu začínala jako pirátská zastupitelka Koalice Vlasta.
V roce 2012 založila občanské sdružení Zaostřeno na desítku. V roce 2014 vstoupila do České pirátské strany a ve stejném roce kandidovala za koalici Vlasta do zastupitelstva Prahy 10, kam byla také zvolena. 6  Jako zastupitelka na Desítce v prvním roce činnosti sledovala především plánovaný outsourcing ICT za cca 150 milionů Kč. V březnu 2015 se podařilo věc stopnout. Později se věnovala hlavně prázdným městským nebytovým prostorám. 7 
V roce 2017 kandidovala v Praze za Piráty do Poslanecké sněmovny a ze čtvrtého místa byla zvolena poslankyní. Spolu s ní byl za stejnou stranu zvolen i její bratr Mikuláš Ferjenčík, který byl lídrem v Pardubickém kraji. 6  Je místopředsedkyní sněmovního Výboru pro sociální politiku, mezi její oblasti zájmu tak patří sociální problematika a sociálně-zdravotní témata, jako jsou sociální a dostupné bydlení, transformace dětských center  a péče o děti v rodinách, vznik porodních domů a center nebo fungování úřadů práce. 7 
V lednu 2018 byla na Celostátním fóru strany v Brně zvolena první místopředsedkyní Pirátů. V této funkci tak nahradila Vojtěcha Pikala. 8  V komunálních volbách v roce 2018 kandidovala za Piráty na předposledním 44. místě do Zastupitelstva městské části Praha 10, ale neuspěla, a mandát tak neobhájila. 9  V lednu 2020 byla potvrzena na Celostátním fóru v Ostravě ve funkci první místopředsedkyně strany, podpořilo ji 288 z 564 hlasujících. 10 
V srpnu roku 2018 byla Richterová terčem dezinformace v podobě falešného citátu. 11  Kromě sociálních sítí byl lživý citát publikován také na webu Parlamentních listů. 12  Vyvracení těchto hoaxů se věnuje nejenom na svém blogu, 13  ale i na sociálních sítích. 14 
Richterová je autorkou řady zákonných úprav v oblasti sociální politiky:
V roce 2019 zabránila tomu, aby pracující zdravotně postižení přišli o příspěvek na vozidlo. Cílem je nesnížit motivaci zdravotně postižených osob v zapojení do společnosti. 15 
V období pandemické krize přišla se sérií opatření, které napravovaly chyby vlády při stanovení ošetřovného, kompenzací a dalších kroků učiněných v souvislosti s epidemickou situací. Zasadila se o možnost střídání obou rodičů při ošetřování členů rodiny. Navrhovala také zvýšení věkové hranice ošetřovného nebo rozšíření okruhu pobírajících osob na všechny pracující. 16 
V červenci 2021 prosadila s Piráty a s podporou dalších stran prodloužení otcovské dovolené z jednoho týdne na dva. 17 
V roce 2021 se Richterové podařilo prosadit legislativu transformující kojenecké ústavy na podpůrné a preventivní služby, které podpoří biologické rodiny a odlehčí rodinám dětí s postižením. Česko bylo poslední zemí Evropské unie, kde kojenecké ústavy fungovaly. Podle dětských psychologů však nejmenší děti potřebují rodinnou, nikoliv ústavní péči. 18 
Ve volbách do Poslanecké sněmovny PČR v roce 2021 byla z pozice členky Pirátů lídryní kandidátky koalice Piráti a Starostové v Praze. 19  Získala téměř 33 tisíc preferenčních hlasů a potvrdila svůj mandát. 20  Vzhledem ke své expertíze byla považována za hlavní kandidátku koalice Pirátů a STAN na ministryni práce a sociálních věcí, tento resort však podle jejích slov nebyl Pirátům ani nabídnut. 21  Na ustavující schůzi Poslanecké sněmovny PČR byla dne 10. listopadu 2021 ve druhém kole zvolena její místopředsedkyní. 22 
V polovině prosince 2021 oznámila, že se na celostátním fóru v lednu 2022 nebude ucházet o místo ve vedení strany a na pozici první místopředsedkyně tedy skončila. Ve funkci ji nahradil Marcel Kolaja. 23 
V komunálních volbách v roce 2022 neúspěšně kandidovala do zastupitelstva Prahy 10 z předposledního 44. místa kandidátky Pirátů. 24 
