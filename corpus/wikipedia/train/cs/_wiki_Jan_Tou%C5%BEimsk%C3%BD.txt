Jan Toužimský  je český zpěvák, hudebník, muzikálový herec, frontman české metalové kapely Arakain a sólista divadla RockOpery Praha.
Na počátku své pěvecké kariéry působil v letech 1994-2004 v jihočeské hudební skupině Simon a později ve skupině InSIDERS. V září 2004 se stal členem skupiny Noise Gate založenou Milošem Knoppem, která svou činnost ukončila v květnu 2005.
Od roku 2003 do roku 2009 účinkoval v muzikálu Michala Pavlíčka Excalibur v divadle Ta Fantastika, kde měl hlavní roli krále Artuše. V muzikálu alternoval Kamila Střihavku a Petra Koláře.
V prosinci 2004 získal post zpěváka ve skupině Arakain. Premiérové představení se skupinou měl na desce Warning!  v duetech Strom života, včetně videoklipu a DNA. Další rok vydává s kapelou Arakain řadovou desku Labyrint a natáčí videoklip k písni Vir.
V roce 2006 se účastnil multimediálního česko-slovensko-polského projektu Leška Wronky Vichry, kde měl hlavní roli boha Beskida. V témže roce se stává sólistou divadla RockOpera Praha, kde vystupuje v rockové opeře Oidipus Tyranus, v 1. části antického cyklu, v roli Oidipa. Dále v metalové opeře 7 proti Thébám, ve 2. části antického cyklu, kde má roli Polyneika a v rockové opeře Antigona, v 3. části antického cyklu, v roli Haimóna. Následují další role v rockových operách Romeo & Julie , Faust , Anna Karenina , Bardo Thödol , Proces , Vymítač , Frankenstein  a Maria Madonna . V divadle působí dodnes.
V roce 2007 vyšlo DVD a 2CD z výročního koncertu k 25. výročí kapely Arakain s názvem Arakain - XXV Eden. Zde prováděl i zvukové práce, mastering a mix, sestřih bonusů na DVD a ozvučení menu DVD.
Roku 2008 vydává volně šiřitelný singl Branou Ráje od Václava Noida Bárty a stal se patronem české verze časopisu Hard Rocker.
O rok později vyšlo nové řadové CD skupiny Arakain Restart. Dále začal vystupovat v divadle Broadway v muzikálu Mona Lisa, kde měl roli Giuliana De Medici. Autorem hudby k muzikálu je Bohouš Josef a texty napsal Lou Fanánek Hagen. Vydává singl Hotel Morrison od Jiřího Urbana ml. a CD Above All . Pro skupinu Arakain natočil a sestříhal videoklip Paganini.
V roce 2010 získal s Arakainem zlatou desku za CD Restart. V divadle Broadway účinkoval v muzikálu Ať žije rokenrol, autorů Petra Jandy a Karla Šípa, v niž měl hlavní roli rockového zpěváka Ronnyho. Dále byl obsazen do role Jidáše v obnovené rockové opeře Jesus Christ Superstar, autorů Tima Rice a Andrew Lloyd Webbera s českým překladem Michaela Prostějovského, uvedené v Hudebním divadle v Karlín. Opera se hraje dodnes.
V roce 2011 vydal se skupinou Arakain nové CD Homo sapiens..?, v roce 2014 album Adrenalinum, v roce 2016 album Arakadabra a v roce 2019 Jekyll & Hyde.
Pro kapelu vytváří i videoklipy, DVD, spoty a podílí se na zvukových pracích .
Spolupracuje jako host na CD u jiných kapel a umělců . Vystupoval na koncertech Rocksymphony s Martou Jandovou a s filharmonií Bohuslava Martinů, dále na koncertě Rock Symphonies a tribute to Deep Purple s The Royal Philharmonic of Prague. Jako host také vystupuje na koncertech Lucie Bílé.
Od roku 2013 patronem projektu 1000 STATEČNÝCH, který financuje  výzkum v oblasti dětské onkologie a hematologie.
V témže roce se stává ambasadorem motocyklové značky Harley Davidson pro ČR a SR.
