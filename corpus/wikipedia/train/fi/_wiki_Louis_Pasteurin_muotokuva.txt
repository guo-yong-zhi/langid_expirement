
Louis Pasteurin muotokuva on Albert Edelfeltin vuonna 1885 maalaama muotokuva Louis Pasteurista. Maalaus oli Edelfeltin läpimurtoteoksia. Pasteur oli tehnyt muotokuvan teon aikoihin tärkeimmät lääketieteelliset keksintönsä, joihin kuului muun muassa rokote vesikauhua vastaan. Maalaus on tehty öljyväreillä kankaalle, jonka koko on 158 × 130. 1 
   Edelfelt. 1 Edelfelt maalasi teoksen alustavien luonnosten pohjalta. Hän itse kirjoitti Pasteurin olevan "aika vaikea malli". Kirjoituksissaan hän kuvasi myös, kuinka hän halusi maalata Pasteurin omassa elementissään työnsä ääressä, sen sijaan että olisi maalannut hänet "frakissa ja kunniamerkeissä". Maalauksesta tuli siis niin sanottu ympäristömuotokuva, jossa kuvataan mallia jokapäiväisessä työssään. Tämä maalausten laji syntyi jo 1500-luvulla. Se oli tullut 1880-luvulla uudelleen muotiin Ranskassa. Edelfelt kirjoitti äidilleen vuonna 1885, että Pasteur oli ollut tyytyväinen muotokuvaan ja erityisesti siihen, että sen yksityiskohdat olivat tarkkoja. Pasteur oli kirjeen mukaan suostutellut Edelfeltin maalaamaan hänen käteensä lasin, jossa oli koiran selkäydintä alkuperäisen mikrobipullon sijasta. Samassa kirjeessä Edelfelt valitti myös sitä, että Pasteurin työhuoneen valaistus oli huono. 1 
Louis Pasteurin muotokuva oli ensimmäisen kerran näytteillä Helsingissä Aleksanteri III:n vieraillessa siellä. Se ei kuitenkaan silloin herättänyt yleisössä suurta innostusta. Vuonna 1886 teos oli esillä Pariisin salongissa samaan aikaan Léon Bonnatin maalaaman Pasteurin muotokuvan kanssa. Edelfelt kirjoitti pitävänsä itse Bonnatin maalausta vaikuttavampana mutta totesi, että taiteilijat pitivät hänen työtään mielenkiintoisempana. Myös taidearvosteluissa pidettiin Edelfeltin työtä parempana. 1  2  Pariisin maailmannäyttelyssä vuonna 1889 teos palkittiin kultamitalilla grand médaille d'honneur ja myöhemmin Edelfelt sai Kunnialegioonan upseerin arvon. 2  Edelfeltin piti lahjoittaa teos Pasteurille, mutta koska Ranskan valtio halusi ostaa teoksen, hän teki siitä Helene Schjerfbeckin avulla kaksoiskappaleen. Kaksoiskappale on nykyisin näytteillä Pasteur-instituutissa Pariisissa. 1  Alkuperäinen on Musée d'Orsayssa Pariisissa, jonne se vuonna 1986 siirtyi Musée national du Château de Versaillesista. 3  Valtion taidemuseo Ateneumissa on teoksen viimeistelty harjoitelma. 4 
