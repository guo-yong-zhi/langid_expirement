Leijulaakso  on brittiläis-kanadalainen lastenohjelma, joka on suunnattu alle kouluikäisille. Se esitettiin ensimmäisen kerran BBC:n CBeebies-kanavalla toukokuussa 2009. Sarjaa on tehty 100 jaksoa ja sitä on esitetty yli 80 maassa. 1 
Leijulaakso sijoittuu kuvitteelliseen Naran maailmaan ja sen päähenkilöinä on neljä palleroiksi kutsuttua tietokoneanimoitua hahmoa – Nok Tok, De Li, Lau Lau ja Yojojo, Dok Poi. Lisäksi jokaisessa jaksossa on mukana lapsia, joita sarjassa kutsutaan vekaroiksi. Sarja on kuvattu lavasteissa, joiden päälle hahmot on lisätty. Sarjan jaksot noudattavat pitkälti samaa kaavaa. Hahmot ja lapset joogaavat, leikkivät piiloleikkiä ja ratkovat yksinkertaisia ongelmia. 1 
Leijulaakso on noussut nopeasti Britannian katsotuimmaksi sarjaksi 4–6-vuotiaiden ryhmässä ja sarjan oheistuotteet, muun muassa kirjat, lelut ja vaatteet, ovat olleet myyntimenestys. 2 
Sarjan teemat ovat herättäneet myös kritiikkiä. Jotkin kristityt ryhmät ovat kritisoineet sarjaa viittauksista buddhismiin ja hinduismiin, ja toisaalta sarjan New Age -vivahteita on myös arvosteltu. 1 
