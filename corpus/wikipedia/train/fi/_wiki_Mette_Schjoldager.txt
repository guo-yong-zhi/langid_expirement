Mette Schjoldager  on tanskalainen kilpauransa lopettanut sulkapalloilija ja olympiamitalisti.
Schjoldager osallistui urallaan kahdesti olympialaisiin. Ensimmäisen kerran hän oli mukana Sydneyn olympialaisissa 2000, jolloin hän pelasi naisten nelinpelissä ja sekanelinpelissä. Nelinpeliin hän osallistui Ann-Lou Jørgensenin parina. He voittivat ensimmäisellä kierroksella ukrainalaisparin Elena Nozdran-Viktoriya Evtushenkon, mutta toisella kierroksella he kärsivät tappion indonesialaisille Etty Tantrille ja Cynthia Tuwankottalle erin 2–0. Sekanelinpeliin hän osallistui Jens Eriksenin parina. He aloittivat toiselta kierrokselta, jossa he kohtasivat saksalaisparin Michael Keck-Nicol Pitron. Tanskalaiset voittivat tuon ottelun, mutta kärsivät puolivälierissä tappion indonesialaisille Tri Kusharjantolle ja Minarti Timurille. Ateenan olympialaisten naisten nelinpeliin hän osallistui Pernille Harderin kanssa. He voittivat ensimmäisellä kierroksella australialaiset Jane Crabtreen ja Kate Wilson-Smithin, mutta toisella kierroksella eteläkorealaiset Lee Kyung-won ja Ra Kyung-min voittivat Harderin ja Schjoldagerin. Sekanelinpeliin Schjoldager osallistui jälleen Eriksenin parina. Ensimmäisellä kierroksella he voittivat ranskalaiset Svetoslav Stoyanovin ja Victoria Wrightin. Toisella kierroksella tanskalaispari voitti eteläkorealaisparin Kim Yong-hyun-Lee Hyo-jungin erin 2–1. Puolivälierissä Schjoldager ja Eriksen voittivat Nova Widianton ja Vita Marissan. Välierissä kiinalaispari Zhang Jun-Gao Ling oli parempi erin 2–0. Pronssiottelussa Schjoldager ja Eriksen kohtasivat toisen tanskalaisparin Jonas Rasmussen-Rikke Olsenin. Schjoldager ja Eriksen olivat parempia erin 2–0. 1 
Schjoldager saavutti urallaan myös yhden MM-mitalin, kun hän saavutti pronssia Jens Eriksenin kanssa sekanelinpelissä vuonna 2001. Hänellä on myös Eriksenin kanssa Euroopan-mestaruus vuodelta 2002. Hänellä on myös kolme EM-hopeaa vuosilta 2000 ja 2006 sekanelinpelistä ja vuodelta 2002 nelinpelistä sekä vuodelta 2004 EM-pronssia sekanelinpelistä ja nelinpelistä. 2  3 
