Italia on osallistunut yleisurheilun ulkoratojen täyden ohjelman Euroopan-mestaruuskilpailuihin ensimmäisistä, vuoden 1934 kisoista alkaen. Sen urheilijat ovat yksittäisissä EM-kisoissa saavuttaneet nollasta viiteen kultamitalia. Vain vuoden 1958 kisoissa maa on jäänyt ilman kultamitaleja. Yksittäisten kisojen mitalitilastoissa se on parhaimmillaan sijoittunut neljänneksi vuosina 1978 ja 1990. Koko EM-kisahistoriassa se on kerännyt kahdeksanneksi eniten kultamitaleja. EM-kilpailujen isäntämaana Italia toimi vuosina 1934 ja 1974. Ensimmäisellä kerralla kisakaupunkina oli Torino ja toisella kerralla Rooma.
Italialaisten voittamista Euroopan-mestaruuksista kaksikymmentäkahdeksan on peräisin juoksulajeista ja kuusi kävelyistä. Kenttälajeissa italialaiset ovat vieneet mestaruuden kolmasti miesten kiekonheitossa sekä kerran miesten korkeushypyssä, miesten pituushypyssä, miesten kolmiloikassa ja naisten korkeushypyssä. Ensimmäinen italialainen Euroopan-mestari oli 1 500 metrin juoksun Torinossa 1934 voittanut Luigi Beccali. Maan ensimmäinen Euroopan-mestaruuden saavuttanut nainen oli 80 metrin aitajuoksun vuonna 1938 voittanut Claudia Testoni. Kolminkertaisia Euroopan-mestareita ovat kiekonheittäjä Adolfo Consolini sekä pikajuoksija Pietro Mennea.
