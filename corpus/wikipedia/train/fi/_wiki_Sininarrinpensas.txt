Decaisnea fargesii Franch.
  Sininarrinpensas Wikispeciesissä  Sininarrinpensas Commonsissa
Sininarrinpensas  on akebiakasvien  heimoon, narrinpensaiden  sukuun kuuluva kasvilaji. Sininarrinpensas eroaa narrinpensaiden suvun toisesta lajista, keltanarrinpensaasta , hedelmien värin perusteella. Jotkut kasvitieteilijät kuitenkin yhdistävät nämä kaksi kuuluvaksi samaan lajiin, ja toiset kasvitieteilijät ovat kuvanneet narrinpensaiden sukuun näiden kahden lisäksi vielä kaksi muutakin lajia.
Sininarrinpensaan tieteellisen nimen lajinimi  viittaa 1844–1912 eläneeseen ja Kiinassa kasveja keränneeseen sekä tämän lajin löytäneeseen Père Paul Guillaume Fargesiin.
Sininarrinpensas on kausivihanta, pystykasvuinen ja monirunkoinen pensas, joka kasvaa yleensä enintään noin kuusi metriä korkeaksi ja leveäksi. Sen lehdet ovat monilehdykkäisiä ja kukat yksikotisia. Kukat sijaitsevat nuokkuvissa terttumaisissa kukinnoissa. Kukista kehittyvät hedelmät ovat poikkeuksellisenvärisiä ja muistuttavat ulkonäöltään papujen palkoja. Hedelmät ovat itse asiassa meheviä tuppiloita ja syksyllä kypsyessään ne muuttuvat sinisiksi. Kypsinä hedelmät halkeavat auki ja niiden sisältämät lukuisat siemenet pääsevät leviämään ympäristöön. Hedelmien malto on syötävää, ja Sikkimin alueen alkuperäisasukkaat pitivät hedelmiä herkkuna.
Sininarrinpensas kasvaa metsissä, tiheiköissä, vuorten rinteillä sekä jokilaaksoissa Intiassa, Nepalissa, Bhutanissa, Kiinassa ja Myanmarissa. Lisäksi lajia kasvatetaan koristekasvina muualla maailmassa.
Koristekasvina sininarrinpensas kasvaa runsasravinteisessa ja kosteassa, mutta hyvin vettä läpäisevässä maaperässä täydessä auringon valossa tai puolivarjossa. Laji ei kestä kuivuutta, joten sen kasvualusta tulee pitää vakaan kosteana. Kylmemmillä alueilla lajin maanpäälliset osat saattavat kuolla kokonaan talvella, mutta kasvi voi lähteä uuteen kasvuun elossa säilyneistä juurista.
