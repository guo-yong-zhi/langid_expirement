Pako New Yorkista  on John Carpenterin ohjaama tieteis- ja toimintaelokuva vuodelta 1981. Elokuvan pääosassa on Kurt Russell ja muissa keskeisissä rooleissa muun muassa Lee Van Cleef, Ernest Borgnine ja Donald Pleasence.
Carpenter kirjoitti käsikirjoituksen alun perin 1970-luvun puolivälissä, tarkoituksenaan kritisoida Watergate-skandaalia. Tuotantoyhtiö siirsi kuitenkin elokuvan tekoa myöhemmäksi.
Elokuvan tapahtumat sijoittuvat New Yorkiin, vaikka se onkin kuvattu Saint Louisissa. Elokuvaa valmistettaessa sen budjetti oli vain 7 miljoonaa dollaria. Elokuvasta muodostui kuitenkin suuri hitti ja se keräsi lipputuloja maailmanlaajuisesti yli 50 miljoonaa dollaria. Vuosien varrella elokuvalle on muodostunut vankka ihailijajoukko, ja se nauttiikin nykyään kulttimaineesta, ennen kaikkea Kurt Russellin näyttelemän antisankarin Snake Plisskenin ansiosta. Suuren suosionsa ansiosta ja raunioituneen tapahtumapaikkansa takia Pako New Yorkista vaikutti merkittävästi post-apocalypse-elokuvalajityyppiin, vaikka sitä itseään ei voi kutsua postapokalyptiseksi elokuvaksi.
Carpenter ohjasi elokuvan jatko-osan Pako L.A:sta vuonna 1996.
Vuonna 1988 rikollisuus Yhdysvalloissa on kasvanut äkkiä 400 prosenttia ja tilanteen ratkaisemiseksi Manhattanin saari New Yorkissa muutetaan jättimäiseksi vankilaksi. Saari on ympäröity korkealla muurilla, ja merireitit on miinoitettu. Rikolliset elävät vankilassa täysin eristäytyneinä omaa elämäänsä. Saarelle elinkaudeksi tuomituilla rikollisilla on mahdollisuus valita ennen vankilaan menemistään myös pikainen teloitus sen vaihtoehtona. 
Vuonna 1997 Yhdysvaltain presidentti  on matkalla lentokoneellaan tärkeään kokoukseen Neuvostoliiton ja Kiinan johtajien kanssa, kun kesken matkan nuori nainen kaappaa koneen protestiksi New Yorkin epäinhimillistä vankilaa kohtaan. Kone törmää keskelle eristettyä New Yorkia, mutta itse presidentti selviää onnettomuudesta pakokapselissa. Hän joutuu heti pelastuttuaan New Yorkia hallitsevan rikollistyranni ”herttuan”  vangiksi. Poliisit yrittävät pelastaa hänet, mutta heitä vastassa on herttuan alainen Romero, joka ilmoittaa epäröimättä presidentin kuolevan, jos poliisit palaavat, koskevat Romeroon tai eivät poistu 30 sekunnin kuluessa.
Snake Plissken  on entinen erikoisjoukkojen luutnantti, joka on palvellut muun muassa Leningradissa. Hänet on palkittu monesti ansiomitaleilla, mutta myöhemmin hän on ajautunut rikollisille poluille. Komisario Bob Hauk  etsii käsiinsä Plisskenin ja tekee tälle tarjouksen: jos Plissken pystyy pelastamaan presidentin New Yorkista sekä tuomaan presidentin salkussa olevan poliittisia puheita sisältävän kasettinauhan, hänet armahdetaan. Plissken suostuu ehdotukseen kuvitellen voivansa paeta Kanadaan purjekoneella, jonka hän saisi New Yorkiin menemiseksi. Hänen kaulavaltimoihinsa kuitenkin asennetaan kaksi pientä räjähdettä, jotka räjähtävät 22 tunnin kuluttua ja jotka luvataan tehdä röntgensäteillä vaarattomiksi vasta sitten, kun Plissken tuo presidentin elävänä takaisin.
Snake lähtee matkaan ja laskeutuu World Trade Centerin katolle, ja lähtee sieltä etsimään presidenttiä jäljittimellä, joka ennen koneen putoamista on asennettu presidentin ranteeseen. Plissken löytää jäljittimen väärän ihmisen ranteesta. Yritettyään ensin tuloksetta pyytää Haukilta lupaa palata takaisin hän lähtee vaeltelemaan New Yorkin katuja. Hän törmää sattumalta taksikuski Cabbieen, joka paljastaa hänelle herttuan pitävän presidenttiä vankinaan. Cabbie vie Snaken herttuan leivissä työskentelevien Brainin ja Maggien luo. Plisskenillä ja Brainillä on yhteinen menneisyys, sillä Brain on aikoinaan pettänyt Plisskenin Kansas Cityssä. Osin hyvitykseksi siitä Snake pakottaa Brainin auttamaan häntä presidentin etsimisessä. Hän myös uhkaa tappaa pariskunnan, jos he eivät ole halukkaita yhteistyöhön.
Brain, Maggie ja Snake varastavat yhden herttuan autoista tämän tultua hakemaan Brainilta karttaa kaupungista ulos johtavan 69th Streetin sillan miinoista. Herttuaa kuollakseen pelkäävä Cabbie häipyy. Kolmikko ajaa ratapihalla seisovalle junalle, jonka yhdessä vaunussa presidenttiä pidetään vankina. Brainin harhauttaessa vartijoita Snake vapauttaa presidentin, mutta he jäävät pian kiinni ja Plisskenkin joutuu vangiksi. Herttua heittää hänet kehään taistelemaan erittäin isokokoisen ja vahvan vastustajan kanssa, tarkoituksenaan järjestää Snakelle tyylikäs kuolema. Lopputulos onkin kuitenkin päinvastainen Snaken iskiessä piikeillä varustetun pesäpallomailan vastustajansa kalloon.
Plissken aktivoi oman lähettimensä, josta Hauk työntekijöineen tietää hänen olevan elossa, ja pakenee. Tällä välin Brain ja Maggie ovat vapauttaneet Romeron ja muutaman muun herttuan työntekijän vartioiman presidentin, ja he yrittävät paeta ilman Plisskeniä hänen purjekoneellaan. Kapinalliset kuitenkin hajottavat koneen pudottamalla sen katolta alas. Kohta myös Snake ilmaantuu paikalle, ja kaikki neljä lähtevät pakomatkalle herttuan seuratessa perässä. He törmäävät Cabbieen, jonka taksilla viisikko suunnistaa 69th Streetin sillalle. Auto hajoaa ajaessaan miinaan, jolloin Cabbie kuolee. Jäljelle jäänyt nelikko jatkaa juosten. Brain kuolee astuttuaan miinaan, jolloin Maggie jää hänen ruumiinsa luo ampumaan heitä takaa-ajavaa herttuaa. Maggien ammuttua ohi herttua törmää häneen autollaan, joka samalla romuttuu. Maggie kuolee, ja herttua jatkaa aseen kanssa juosten.
Presidentin päästyä ulkomuurin toiselle puolelle turvaan herttua on vähällä ampua sähkövinssillä muuria parhaillaan ylös nousevan Plisskenin, sillä presidentti pysäyttää vinssin. Presidentti kuitenkin ampuu herttuan kostona aiemmasta nöyryytyksestään ja käynnistää vinssin uudelleen. Saatuaan Snakelta vaatimansa kasetin Hauk määrää lääkärin tekemään Snaken valtimoissa olevat räjähteet vaarattomiksi vain muutamaa sekuntia ennen ajan päättymistä. Plisskenin suorituksesta vaikuttunut Hauk tarjoaa hänelle työpaikkaa. Presidentin osallistuu Hartfordin kokoukseen tv-kameroiden välityksellä ja panee soittimeen kasetin, joka kuitenkin osoittautuu Cabbien taksista otetuksi musiikkikasetiksi. Snake kävellee pois purkaen nauhaa oikeasta kasetista, jonka hän lopuksi heittää pois.
Ilta-Sanomien Timo Malmi arvioi trillerin juuttuvan tavanomaisiin toimintajaksoihin, mutta kohentuvan lopulta ironisiin vetoihin. 1  Video-oppaassa vuodelta 1994 Esko Rautakorpi luonnehtii elokuvaa tyylikkään näköiseksi mutta hieman vaisuksi perusjännäriksi. Hän antaa sille kolme tähteä viidestä, mikä vastaa sanallista arviota ”hyvä”. 2 
Pako New Yorkista on saamassa esiosan, jonka käsikirjoituksesta vastaavat Neil Cross ja Leigh Whannell ja jonka ohjaa Robert Rodriguez. Elokuvasta tiedetään se, että Plisskenin ei siinä vielä tarvitse käyttää silmälappua, sekä se, että sen mukaan Plisskenin etunimi on Robert ja sotilasarvo eversti. 3  4  5 
