Rautatieliikennöitsijä eli rautatieoperaattori on yhtiö tai muu taho, jolla on lupa harjoittaa rautatieliikennettä toisen tahon hallinnoimalla tai yhtiön omalla rataverkolla. Rautatieliikennöitsijä toteuttaa aikataulunmukaista tai siihen verrattavaa henkilö- ja/tai tavaraliikennettä käyttäen liikenteessään yhtiön omistamaa tai sille vuokrattua veto- ja vaunukalustoa. Mikäli rautatieliikennöitsijä harjoittaa rautatieliikennettä toisen tahon omistamalla rataverkolla, kuuluu yhtiön toimintaan vain junaliikenteen järjestäminen: rataverkon liikenteenohjaus ja huolto kuuluvat tällöin rataverkon haltijalle.
Suomessa toimivia rautatieliikennöitsijöitä ovat VR, Fenniarail ja Operail, jotka liikennöivät Väyläviraston hallinnoimalla rataverkolla, sekä vain vaihtotyöliikennettä harjoittavat Easmar Logistics ja Ratarahti. Lisäksi omistamallaan lyhyellä raideverkolla liikennöi Karhulan–Sunilan Rautatie. Ratojen kunnossapitotoimintaa harjoittavia rautatieliikennöitsijöitä ovat NRC Group Finland ja Destia Rail. Väyläviraston hallinnoimaa rataverkkoa käyttävät myös museorautatieyhdistykset, jotka toimivat VR:stä riippumattomina rautatieliikennöitsijöinä.
