Sancho I ”Asuttaja”  oli toinen Portugalin kuningas isänsä Alfonso I:n jälkeen vuodesta 1185 kuolemaansa saakka. 1  2 
Kolmannen ristiretken aikana vuonna 1189 Tanskasta ja Friisiasta tulleet ritareita kuljettaneet alukset pysähtyivät Lissabonissa. Yhdessä Sanchon kanssa nämä tulokkaat hyökkäsivät Alvoriin ja Portimãoon maurien hallitsemassa Algarvessa. 3  Tapettuaan 6 000 kaupunkien asukasta ristiretkeläiset jatkoivat Silvesiin. 4 
Heinäkuussa Portugaliin saapui toinen laivasto mukanaan joukkoja Englannista, Ranskasta ja Saksasta. Nämä hyväksyivät Sanchon tarjouksen liittyä Silvesin piirittäjiin saatuaan sitä ennen lupauksen odotettavissa olevasta suuresta ryöstösaaliista. Silves antautui 1. syyskuuta 4  5  ja vaikka Sancho oli luvannut muslimeille vapaan pääsyn pois kaupungista, ristiretkeläiset eivät suostuneet 10 000 maravedin palkkioon vaan vaativat oikeutta kaupungin ryöstöön. 6  Voitto jäi kuitenkin lyhytaikaiseksi, sillä maurit valtasivat kaupungin takaisin vuonna 1191. 7  8 
Sanchon päätyö oli Portugalin keskiosien asuttaminen. Saadakseen rahoitusta pyrkimyksilleen hän kutsui maahan suuren joukon ulkomaisia uudisasukkaita ja läänitti ritarikunnille laajoja alueita. 9  Hänen viimeisiä hallintovuosiaan kuitenkin varjostivat riidat piispojen ja paavin kanssa, joille hän kieltäytyi maksamasta isänsä aikoinaan lupaamia veroja. Lisäksi hän suututti testamentillaan poikansa ja kruununperijänsä Alfonso II:n määräämällä kuninkaallisia tiluksia tyttärilleen. 10 
Sancho I:n vaimo oli Ramón Berenguer IV:n tytär Dulce. Pariskunnan lapsista Alfonso II peri kruunun. Tyttäristä Berengaria nai Tanskan kuninkaan Valdemar II Sejrin. 
