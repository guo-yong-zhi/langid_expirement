Kurikan Ryhti  on vuonna 1917 perustettu kurikkalainen urheiluseura. Nimenä oli alun perin Kurikan nuorisoseuran voimistelu- ja urheiluosasto Ryhti. Kansalaissodan jälkeen vuonna 1922 seura sai hetken hiljaiselon jälkeen uutta henkeä ja nimikin vaihdettiin muotoon Voimistelu ja Urheiluseura Kurikan Ryhti. Vuonna 2002 nimeä vaihdettiin nykyiseen muotoon, joka on Kurikan Ryhti ry.
Ilmari Reinikka osallistui vuonna 1932 Los Angelesissa korkeushyppyyn. Hän oli paras eurooppalainen tuloksella 194 ja sijoittui viidenneksi.
Aulis Reinikka edusti Suomea vuonna 1936 Berliinissä. Hän oli kymmenottelun 11:s. Pariisin Euroopan mestaruuskisoissa 1938 hän oli kuudes. Samana vuonna hän myös ylitti seiväshypyssä 400 cm:n rajan toisena suomalaisena.
Reino Kuivamäki oli Suomen edustajana Lontoon olympialaisissa 1948 ja Helsingissä 1952 moukarinheitossa.
Keijo Kuntola oli Suomen edustaja ampumahiihdossa vuonna 1980. Kuntola voitti seitsemän nuorten MM-mitalia. Näistä kaksi on kultaisia.
Tunnetuin kurikkalainen olympiaedustaja on Juha Mieto. Mieto edusti Suomea Innsbruckissa 1976, Lake Placidissa 1980 ja Sarajevossa 1984. Innsbruckista Mieto sai viestikultaa, ja Lake Placidissa Mieto jäi 15 kilometrillä sadasosasekunnin erolla hopealle. Mieto on saanut olympialaisista kaksi henkilökohtaista hopeamitalia sekä yhden kultamitalin viestistä. Mieto saavutti urallaan 20 Suomenmestaruutta.
Kurikan Ryhti aloitti toimintansa yleisurheilusta ja seuraavana jaostona perustettiin hiihto. Nykyisin jaostoja on pitkälti toistakymmentä. Jaostoja on perustettu seuraaville urheilulajeille: ampumahiihto, hiihto, jalkapallo, jousiammunta, jääkiekko, lentopallo, salibandy, sulkapallo, uinti, yleisurheilu ja nyrkkeily. Jääkiekossa KuRy pelaa II-divisioonassa Keskimaan lohkossa. Seuran pääsarjatasolla pelanneita kasvatteja ovat Heikki Harju, Joni Isomäki ja Valtteri Lindroos. 1 
Suunnistusjaos erkani vuonna 1980 omaksi seurakseen, joka sai nimen Rasti-Kurikka. 
Myös tennis- ja judojaokset ovat erkaantuneet omiksi erikoisseuroikseen. Tennisjaoksesta tuli Kurikka Tennis-Club ja judojaoksesta Kurikan Seibukan.
