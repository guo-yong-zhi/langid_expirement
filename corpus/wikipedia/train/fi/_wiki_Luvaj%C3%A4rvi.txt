Koordinaatit: 64°27′16″N, 30°43′38″E
Luvajärvi 1   on entinen kylä Karjalan tasavallan Mujejärven piirin Lietmajärven kunnassa. Se sijaitsi samannimisen järven rannalla 67 kilometriä Lietmajärveltä luoteeseen.
Repolan pogostaan kuulunut kahdeksantaloinen Luvajärven kylä mainitaan ensimmäisen kerran vuonna 1679 2 . 1900-luvun alussa se kuului Rukajärven volostin Kiimasjärven kyläkuntaan. Vuonna 1905 kylässä oli koulu, 14 taloa ja 128 asukasta. 3  1920-luvulla muodostettiin Rukajärven piiriin kuulunut Luvajärven kyläneuvosto. Vuonna 1933 sen seitsemässä kylässä oli yhteensä 319 asukasta, joista valtaosa oli karjalaisia. Luvajärvellä asukkaita oli 95. 4  5  Toisen maailmansodan jälkeen Luvajärvi kuului Tiiksin 6  ja myöhemmin Lietmajärven kyläneuvostoon. Se autioitui 1990-luvun alussa. 7 
