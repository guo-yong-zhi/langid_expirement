Info eli Osuuskunta Informaatiokirjakauppa on vuonna 1972 perustettu yksityisten suomalaisten kirjakauppojen ketju. Se oli suurimmillaan 1980-luvulla, jolloin ketjuun kuului 90 kirjakauppaa eri puolilla Suomea, muun muassa Akateeminen Kirjakauppa vuosina 1978–1985 1 . Vuonna 2005 jäseniä oli 44 ja vuonna 2018 kahdeksantoista. 2  3  4 
Info-kirjakauppojen yhteydessä toimivat Info-toimistotukut palvelevat yrityksiä ja julkisen sektorin asiakkaita toimistotarvikkeiden ja kirjojen hankinnassa. 3  Aiemmin Info-ryhmään kuului myös tietotekniikkaketju Data-Info, joka vuonna 1993 toimi 23 paikkakunnalla 5 .
Info-ketjun perusti vuonna 1972 yhdeksän yksityistä kirjakauppaa, jotka halusivat parantaa paikallisia kilpailuasemiaan yhteisostojen, yhteismarkkinoinnin ja yhteisten liiketoimintamallien avulla. 2 
Suurimmillaan Info oli 1980-luvulla noin 90 kauppaa käsittävä ketju. Ketjun jäseniksi oli hakeutunut hyvin eri kokoisia kirjakauppoja pienistä maalaisliikkeistä suureen Akateemiseen Kirjakauppaan, mistä aiheutui vähitellen hankaluuksia isojen ja pienten jäsenyritysten toiveiden ja tarpeiden yhteensovittamisessa. Akateeminen erosi Infosta 1985. 2  Suuri repeämä tapahtui vuonna 1989, jolloin 40 prosentista ketjun liikevaihdosta vastanneet kirjakaupat erosivat ketjusta: Turun Kansallinen Kirjakauppa, Oulun Pohjalainen Kirjakauppa, Lapin Kansan kirjakauppa, Otavan omistamat viitisentoista kauppaa sekä Kemin, Tornion ja Tampereen kirjakaupat. 6  Eräänä syynä eripuraan oli Infon omistama, Helsingin Mannerheimintie 4:ssä toiminut ja isoja tappioita tuottanut Infocenter-tietotekniikkamyymälä 7 .
 