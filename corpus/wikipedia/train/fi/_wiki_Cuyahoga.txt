Cuyahoga on 130 kilometriä pitkä joki Yhdysvalloissa Ohion osavaltion koillisosassa. Se saa alkunsa kukkuloilta noin 56 kilometriä Clevelandista itään, virtaa lounaaseen Cuyahoga Fallsin kaupunkiin ja kääntyy siellä jyrkästi pohjoiseen. Se laskee Eriejärveen Clevelandissa. 1 
Jokea on levennetty ja sen mutkia oikaistu niin että järvellä liikkuvat alukset voivat nousta jokea 8 kilometriä ylävirtaan. 1 
Cuyahogajoen uskotaan olleen tuhansien vuosien ajan paikallisten intiaanien kauppareitti. Connecticutin läntiselle valtaukselle saapuneet uudisasukkaat totesivat jyrkkälaskuisen joen sopimattomaksi omaan purjehtukseensa mutta johtivat siitä vettä Ohion ja Erien kanavaan, joka rakennettiin vuonna 1827. Kanavan myötä Ohion koillisosat teollistuivat nopeasti. Teollistumisen seurauksena Guyahoga saastui väestön ja tehtaiden jätevesistä ja sillä alkoi esiintyä jokitulipaloja, joista ensimmäiset tiedot ovat vuodelta 1868. 2  Viimeisin yhdeksästä palosta tapahtui vuonna 1969, 2  jolloin joen saaste- ja öljylautan palo vahingoitti kahta rautatiesiltaa. 3  Tapaus sai kansallistakin huomiota ja Cuyahoga tuli tunnetuksi "palavana jokena". 3  Palon aikalaislehdissä Cuyahogaa kuvailtiin joeksi, joka "heruu pikemmin kuin virtaa" ja johon ei "huku vaan mätänee". Nykyisin Cuyahogan ja sen sivujokien ja kosteikkojen vedenlaatua tarkkaillaan jatkuvasti. Joki on puhdistunut huomattavasti ja sen alueella viihtyy nykyisin monia sellaisiakin lajeja, jotka olivat aiemmin harvinaisia tai kokonaan kadonneet. 2  4 
Akronin ja Clevelandin kaupunkien välillä Cuyahogan laakso muodostaa Cuyahoga Valleyn kansallispuiston. Puiston alueella on monia historiallisia rakennuksia, ja sen poikki kulkee 1800-luvulla rakennettu rautatielinja. 1 
