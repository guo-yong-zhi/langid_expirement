Runoja on Pentti Saarikosken esikoisrunokokoelma vuodelta 1958. Vielä tässä vaiheessa Saarikosken runot olivat lyhyitä, katkelmallisia elegioita 1 . Kustannussopimusta tehtäessä kokoelman nimiehdokkaita olivat ”Pimeät huoneet” ja Hesiodoksen Erga kai hemerai -eepokseen viittaava ”Töitä ja päiviä” 2 .
Pekka Tarkka sanoo Saarikosken jäljitelleen esikoisrunokokoelmassaan Ezra Poundin imagismia. Tarkan mukaan kokoelman runot ovat ”pelkistyneitä ja vaikeita niin että usein vain myyttisen taustan selvitys avaa runon koko sisällön”. 3  Jo tämän kokoelman eräässä runossa esiintyy Saarikoksen kirjallinen alter-ego, hevonen. Hevosen merkitys Saarikosken rooliminänä kuitenkin käy ilmi vasta Saarikosken kolmannessa runokokoelmassa Runot ja Hipponaksin runot. 4 
Kokoelma sai kriitikoilta pääasiassa hyvän vastaanoton. Ankarana kriitikkona tunnettu Uuden Suomen Anna Sarajas luonnehti Saarikoskea ”luotettavaksi ensikertalaiseksi”, joka ei antanut suuria lupauksia. 5 
