Opel Corsa C on Opel Corsan kolmannen sukupolven malli, jota valmistettiin vuosina 2000–2006. Japanissa autoa myytiin nimellä Opel Vita.
Kolmannen sukupolven Corsa tuli markkinoille vuonna 2000 kolmi- ja viisiovisina hatchbackeina. Latinalaisessa Amerikassa, Etelä-Afrikassa ja Lähi-idässä oli saatavana myös sedan-versio. C-mallin Corsaan perustuvat myös pieni tila-auto Opel Meriva, coupé-korinen Opel Tigra ja pakettiautomalli Opel Combo.
Turvallisuudessa Corsa oli nyt luokkansa kärkitasolla saavutettuaan neljä tähteä viidestä Euro NCAP -kolaritestissä vuonna 2002. 1 
Corsan moottorit olivat uutta 1,7-litraista turbodieseliä ja 1,8 litran bensiinimoottoria lukuun ottamatta samat kuin edellisessä korimallissa. Manuaalivaihteiston ja perinteisen neliportaisen automaattivaihteiston lisäksi saatavana oli myös viisiportainen Easytronic-robottivaihteisto.
Vuoden 2003 kasvojenkohotuksessa Corsa sai uudet puskurit ja etusäleikön. 
Vaikka C-sukupolven valmistus päättyi Euroopassa vuonna 2006, pysyi siihen perustuva Combo edelleen mallistossa vuoteen 2012 saakka, jolloin sille esiteltiin seuraaja. 