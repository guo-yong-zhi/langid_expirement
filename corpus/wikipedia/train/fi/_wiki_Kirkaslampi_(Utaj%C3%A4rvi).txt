Kirkaslampi on pieni järvi tai lampi Utajärven kunnan Marttisjärven kylässä. Se sijaitsee Olvassuon luonnonpuiston etelälaidalla ja sinne johtaa metsäautotietä myöten yhteys Olvasjärventieltä Juorkunasta. Järven pohjoisrannalla on Olvassuon luontopolun alku- ja paluupiste opastetauluineen, laituri sekä laavupaikka ja huoltorakennus. Järvestä puolisen kilometriä lounaaseen on erittäin pienikokoinen Pieni Kirkaslampi, etelään taas ovat korkeat Kirkkaanlamminharju ja Kälväsvaara. Järveen tulee pohjoisesta hyvin pieni suo-oja, siinä ei ole laskuojaa. Järvi on karu, kivi- ja hiekkapohjainen, vesi on järven nimen veroista.
