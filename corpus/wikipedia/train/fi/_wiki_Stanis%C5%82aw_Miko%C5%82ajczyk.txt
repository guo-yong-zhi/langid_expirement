Stanisław Mikołajczyk  1  oli puolalainen keskustalainen poliitikko, joka toimi toisen maailmansodan aikana 1943–1944 Puolan pakolaishallituksen pääministerinä sekä 1945–1947 väliaikaisen hallituksen jäsenenä. Hän pakeni länteen vuonna 1947 kommunistien noustua valtaan. 2 
Mikołajczykin perhe oli lähtöisin Poznańista, joka kuului ennen ensimmäistä maailmansotaa Saksan keisarikuntaan. Hän syntyi ja asui kymmenvuotiaaksi saakka läntisessä Saksassa Ruhrin alueella. Mikołajczyk oli 1920-luvulta alkaen aktiivinen Puolan politiikassa ja toimi vuodesta 1937 talonpoikaisen Kansanpuolueen puheenjohtajana. Toisen maailmansodan aikana hänestä tuli pakolaishallituksen jäsen ja vuonna 1941 sen apulaispääministeri. Władysław Sikorskin kuoltua lento-onnettomuudessa 1943 Mikołajczyk seurasi häntä pakolaishallituksen pääministerinä. Mikołajczykin johtama pakolaishallitus ei päässyt yhteisymmärrykseen Neuvostoliiton johtajan Josif Stalinin kanssa Puolan sodanjälkeisestä hallituksesta, Puolan rajojen muuttamisesta eikä Katynin joukkomurhan tunnustamisesta. Mikołajczyk suostui kuitenkin jäseneksi Neuvostoliiton hyväksymään, sosialisti Edward Osóbka-Morawskin johtamaan Puolan uuteen väliaikaiseen hallitukseen. Mikołajczyk erosi pakolaishallituksen johdosta ja hänestä tuli väliaikaisen hallituksen maatalousministeri sekä toinen varapääministeri; toisena varapääministerinä toimi kommunistijohtaja Władysław Gomułka. Toimintaansa jatkanut pakolaishallitus julisti Mikołajczykin myöhemmin petturiksi.
Puolan Kansanpuolue  perustettiin uudelleen Mikołajczykin johdolla 1945 ja se yritti ehkäistä kaiken vallan päätymistä kommunisteille ja näiden liittolaisille. 2  Tammikuun 1947 epärehellisinä pidetyissä parlamenttivaaleissa kommunistien johtama blokki sai kuitenkin 394 paikkaa ja PSL vain 28. Tämän seurauksena Mikołajczyk erosi hallituksesta ja pakeni myöhemmin samana vuonna maasta välttääkseen vangituksi tulemisen. Häntä ei huolittu enää Lontoossa toimineeseen Puolan pakolaishallitukseen, joten hän muutti Yhdysvaltoihin, jossa kuoli 1966. Mikołajczyk julkaisi 1948 englanninkielisen kirjan The Rape of Poland. Pattern of Soviet Aggression, jossa esitti oman näkemyksensä Puolan lähihistorian tapahtumista.
Mikołajczykin tuhkat tuotiin vuonna 2000 Puolaan ja haudattiin uudelleen Poznániin. 1 
