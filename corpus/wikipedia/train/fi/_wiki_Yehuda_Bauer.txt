Yehuda Bauer  on israelilainen professori emeritus, joka on tehnyt mittavan kansainvälisen uran holokaustin historian tutkijana.
Bauer varttui Prahassa ja puhuu sujuvasti tšekkiä, slovakkia ja saksaa. Hänen isänsä oli sionisti, jonka tavoitteena oli viedä perheensä Palestiinaan. Muutto vaati tuhat puntaa, jonka perhe sai koottua 15. maaliskuuta 1939, samana päivänä, kun Saksa otti haltuunsa Böömin ja Määrin. Perhe matkusti välittömästi Palestiinaan. Bauer meni Haifan lukiotasoiseen kouluun, jossa hänen historianopettajansa Rachel Krulik kannusti erityisesti häntä opiskelemaan historioitsijaksi. Kouluaikoinaan hän liittyi Palmahiin, Haganahin sotilaalliseen ja maanalaiseen osajärjestöön, josta myöhemmin tuli Israelin armeijan ydin. 1 
Saatuaan brittiläisen stipendin, Bauer aloitti opiskelut Walesissa, Cardiffin yliopistossa. Hän palasi taistelemaan Israelin itsenäisyyssodassa 1948–1949, minkä jälkeen hän palasi Cardiffiin jatkamaan opiskelujaan. 1 
Palattuaan Israeliin hän liittyi Shovalin kibbutsiin ja aloitti samalla jatko-opinnot Jerusalemin heprealaisessa yliopistossa. Hän sai tohtorinarvon 1960, aiheenaan Palestiinan brittiläinen mandaatti. 1 
Aloitettuaan luennoitsijana Heprealaisessa yliopistossa Jerusalemissa hän tapasi Abba Kovnerin, holokaustista selvinneen runoilijan ja sionistin. Tämän innoittamana Bauer alkoi tutkia holokaustin historiaa. Havaittuaan pian kielitaidon merkityksen tutkimusaiheelle, Bauer opiskeli lyhyessä ajassa riittävästi jiddišiä, ranskaa ja puolaa kyetäkseen etenemään tutkimuksessa. 1 
Aluksi hänen tutkimustyönsä keskittyi eloonjääneiden kokemuksiin, minkä jälkeen hän tutki yhdysvaltalaisten suhdetta holokaustiin. Myöhäisemmässä vaiheessa hän tutki juutalaisten ja natsien vuorovaikutusta juutalaisten pelastumisessa. 1 
1970-luvulla hän toimi Institute for Contemporary Jewryn johtajana ja hänestä tuli Heprealaisen yliopiston professori 1977. Vuonna 1980 hänet nimitettiin pysyväksi akateemiseksi johtajaksi edellä mainitussa instituutissa. Samana vuonna hän perusti the Vidal Sassoon International Center for the Study of Antisemitism nimisen tutkimusyksikön. Hän on toiminut vierailevana professorina muun muassa Yalen yliopistossa, Brandeisin yliopistossa, Havaijin yliopistossa ja Berliinissä. 1 
