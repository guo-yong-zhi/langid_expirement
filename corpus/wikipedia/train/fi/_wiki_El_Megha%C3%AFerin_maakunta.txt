El Meghaïerin maakunta  eli wilaya on hallintoalue Algerian Saharan pohjoisosassa. Sen keskus on El Meghaïerin kaupunki. Maakunnan pinta-ala on 8 835 neliökilometriä. Asukkaita oli vuoden 2008 väestönlaskennan mukaan 162 300. 1 
El Meghaïerin maakunta rajoittuu pohjoisessa Biskran, idässä El Ouedin, etelässä Touggourtin ja Ouarglan sekä lännessä Ouled Djellalin maakuntiin. Se sijaitsee Oued Righin keidasalueella. Vuotuinen sademäärä on hyvin vähäinen. 2 
El Ouedista erotettu 1  maakunta sai täyden itsehallinnon vuonna 2021 3 . Se käsittää kaksi piirikuntaa eli daïraa, joihin kuuluu kahdeksan kuntaa. Piirikuntien keskukset ovat Djamaâ ja El Meghaïer. 4  5 
El Meghaïerin kautta kulkee etelään johtava maantie RN3. Maakunnassa harjoitetaan osin keinokasteltua maanviljelyä, joka tuottaa viljaa, vihanneksia ja varsinkin taateleita. Chott Melrhirin suolajärvellä tuotetaan suolaa. 2  6 
