Svenska Aero AB oli 10. syyskuuta 1921 perustettu ruotsalainen lentokonetehdas, joka sijaitsi Hästholmenilla Lidingössä. Ruotsalainen ASJA-tehdas osti yhtiön vuonna 1932.
Svenska Aero AB:n alkuvaiheen toiminta koostui Caspar-Werken ja Heinkelin lentokoneiden lisenssivalmistuksesta. Tuolloin Saksa kiersi Versaillesin rauhansopimuksen ehtoja, joiden mukaan Saksa ei saa valmistaa moottorilentokoneita eivätkä saksalaiset lentoyhtiöt saaneet operoida monimoottorisilla lentokoneilla. Vuonna 1921 Saksa sai valmistaa siviililentokoneita, jotka on ensin hyväksytty voittajavaltioiden komissiossa. Saksan lentokoneteollisuus siirtyi Hollantiin, Ruotsiin ja Neuvostoliittoon.
Vuonna 1921 Carl Clemens Bücker osti travemündeläisen Caspar-Werken valmistaman tiedustelukoneen. Rauhansopimuksen vuoksi sotilaslentokoneen viennissä ulkomaille oli odotettavissa vaikeuksia, joten Bücker tutki mahdollisuutta salakuljettaa kone osina koottavaksi Ruotsissa.
Asian helpottamiseksi Ernst Heinkel ja Bücker perustivat Svenska Aero AB:n Lidingöön vuonna 1921 koneen kokoamista varten. Heinkel ja joukko saksalaisia asentajia muutti tilapäisesti Lidingöön kokoamaan koneen. 
Bücker valmisti lentokoneita Ruotsin merivoimille. Koneiden osia valmistettiin salaa Saksassa ja kokoonpano tehtiin Ruotsin merivoimien telakalla, koska Svenska Aeron tilat eivät sopineet tähän käyttöön. 
1920-luvun puolivälissä yhtiö alkoi suunnitella koneita Ruotsissa. Sven Blomberg, joka oli työskennellyt Heinkel Flugzeugwerkella, tuli pääsuunnittelijaksi. Vuonna 1930 suunnittelijaksi tuli Messerschmittin tehtaalla työskennellyt ruotsalainen Anders Andersson. Svenska Aero suunnitteli kuusi konetta, joiden myynti oli heikompi kuin saksalainen omistaja oli olettanut. Ruotsin ilmavoimat osti vain prototyypin kustakin koneesta ja sen jälkeen ulkomaisia lentokoneita.
Syksyllä 1932 yhtiö myytiin AB Svenska Järnvägsverkstädernas Aeroplanavdelningelle eli ASJAlle 250 000 kruunulla. Heinkelin kotimarkkinoilla alkoi olla jälleen kysyntää. Bücker palasi Saksaan ja aloitti siellä Bücker Flugzeugbau-tehtaan. Anders Andersson siirtyi myös Saksaan, ja palasi vasta syyskuussa 1939 Saabille.  
Kaikkiaan tehdas valmisti 58 lentokonetta, joista 7 myytiin Liettuaan ja yksi Norjaan. Vuosina 1926-1932 Ruotsin ilmavoimat hankki 15 eri konetyyppiä, joista kahdeksan tuli Svenska Aerolta.
