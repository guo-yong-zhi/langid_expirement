Ad Abi Karam  on Australiassa toiminut libanonilainen katolinen piispa. Hän kuuluu maroniitteihin. Hän toimi Sydneyn Pyhän Maronin maroniittisen eparkian piispana Australiassa vuosina 2001-2013.
Ad Abi Karam syntyi 28. maaliskuuta 1937 Qornet Chahwanissa Libanonissa. Hän opiskeli Ghazirin Maroniittisessa seminaarissa ja suoritti teologisen tutkintonsa Pyhän Joosefin yliopistossa Beirutissa. Hänet vihittiin papiksi vuonna 1962, jonka jälkeen hän toimi seurakuntapappina Deek El Mehdissä vuosina 1967-1992 sekä osittain päällekkäin edellisen tehtävän kanssa seurakuntapappina Mtailebissa vuodet 1973-2002. 1 
Vuosina 1973-1974 hän oli Australiassa yhdessä Ignace Abdo Khalifén kanssa, josta tuli Sydneyn eparkian ensimmäinen piispa. Tämä oli Abi Karamin ensimmäinen vierailu kyseisessä maassa, ja hän toimi tuon ajan uuden eparkian pääsihteerinä. Palattuaan Libanoniin hän toimi seurakuntapapin tehtäviensä ohella lukuisissa muissa tehtävissä, sekä lehtien toimituksissa että opetus- ja luottamustehtävissä. Hänet korotettiin apulaispiispaa vastaaviin tehtäviin vuonna 1987. 1 
Hänet nimitettiin Sydneyn Pyhän Maronin maroniittisen eparkian johtoon 26. lokakuuta 2001. Piispaksi vihkiminen seurasi 12. tammikuuta 2002. Pääkonsekraattorina toimi Nasrallah Pierre Sfeir, jota avustivat Roland Aboujaoudé ja Samir Mazloum. Abi Karam asetettiin virkaansa 8. helmikuuta. 2  Piispana hän perusti vuonna 2003 eparkialle oman Marounia -aikakauslehden levittämään sanaa ja perusti vuonna 2004 Qannoubinen sääntökunnan tukemaan tätä työtä. Hän järjesti vuonna 2005 laajan näyttelyn kaikissa Australian maroniittikirkoissa, joissa oli esillä maroniittipyhimysten pyhäinjäännöksiä kunnioitusta varten. Tätä menestyksekästä näyttelyä seurasi Maroniittien konferenssi vuonna 2006 ja vuonna 2007 avattiin Maroniittien kulttuuriperinnön keskus Redfernissä. 2007 alettiin toteuttaa hänen suunnitelmaansa ystävyyskaupunkitoiminnasta australialaisten kaupunkien ja libanonilaisten maroniittikylien välillä. Hän suunnitteli ja organisoi Maronite 08 -tapahtuman, joka edelsi Sydneyssä vuonna 2008 järjestettyjä katolisen kirkon maailman nuortenpäiviä. 1 
Abi Karam jäi eläkkeelle 17. huhtikuuta 2013. 2 
Abi Karamilla on teologinen maisterintutkinto Beirutin Pyhän Joosefin yliopistosta. Lisäksi hänellä on filosofian ja pedagogiikan maisterintutkinnot Ohion Daytonista. Hänellä on myös tutkinto etiikasta ja sosiologiasta sekä viestinnästä. Hän osaa sujuvasti arabiaa, englantia, ranskaa, latinaa ja syyriaa. 1 
