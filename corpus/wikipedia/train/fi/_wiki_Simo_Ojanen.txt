Simo Juhani Ojanen  1  oli suomalainen kirjailija ja käsikirjoittaja. Hän julkaisi lähes 30 teosta, joista suurin osa oli lasten- ja nuortenkirjallisuutta. Ojasen luomista hahmoista tunnetuin oli Sirkuspelle Hermanni. 
Kansakoulun käytyään Ojanen opiskeli Työväen Akatemiassa. Tämän jälkeen hän työskenteli toimittajana Hämeen Sanomissa 1964–1967 ja Satakunnan Kansassa 1967–1972. Ojanen julkaisi ensimmäisen romaaninsa vuonna 1970 ja ryhtyi vapaaksi kirjailijaksi 1972. 2  3    ​
Ojasen tuotanto käsittää lähes 30 kirjaa, joiden joukossa on aikuisten romaaneja sekä lasten- ja nuortenkirjallisuutta. 2  Hän julkaisi myös kaksi scifi- ja fantasiakirjallisuudeksi luettavaa teosta. 4  2000-luvulla Ojanen vähensi proosan kirjoittamista ja jatkoi uraansa näytelmäkirjailijana. Hän kirjoitti yli kaksikymmentä näytelmää, joita ovat esittäneet lähinnä harrastajateatterit. 3  5  Ojasen näytelmistä tunnetuin oli urjalalaisesta kuvataiteilijasta Lauri Saaresta kertova Tulisielu, joka sai ensi-iltansa Tampereen Työväen Teatterissa vuonna 2004. 2 
Ojasen luomista hahmoista tunnetuin oli Sirkuspelle Hermanni, josta kertovaa televisiosarjaa hän käsikirjoitti TV2:lle vuosina 1978–1988. 6  Ojanen kehitti hahmon 1970-luvun alkupuolella, kun hänen tyttärilleen eivät kelvanneet kirjoista luetut sadut. Hieman myöhemmin Ojanen lähetti tarinoitaan Yleisradiolle, jossa niistä tehtiin Pikku Kakkosessa esitetyt sarjat. 2 
Ojasen muita tunnettuja käsikirjoitustöitä olivat niin ikään Pikku Kakkosessa esitetyt animaatiosarjat Kolme ässää ja Joonas. Mikko Kunnaksen piirtämä Kolme ässää on myyty myös ulkomaille. 7  Lisäksi Ojanen käsikirjoitti Rölli-televisiosarjan jaksoja. 8 
Vuonna 2006 Ojanen liittyi ortodoksiseen kirkkoon, jonka parissa hän teki runsaasti vapaaehtoistyötä. 2  Ojanen kuoli Porin kaupunginsairaalassa heinäkuussa 2021 kolme vuotta aikaisemmin todettuun syöpään. 2  Ojanen on haudattu Porin vanhan hautausmaan uurnahauta-alueelle. 9 
Ojasen tytär on kirjailija Soila Ojanen. 6 
