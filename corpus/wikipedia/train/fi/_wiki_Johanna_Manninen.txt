Johanna Katriina Manninen  on suomalainen pikajuoksija.
Hän pitää hallussaan useita ikäkausiennätyksiä pikajuoksussa aina 9-vuotiaista 22-vuotiaisiin. Aikuisten Suomen ennätyksiä Manninen on tehnyt 100 metrillä hallissa, voimassa oleva ennätys 11,41 on juostu Tampereen Pirkkahallissa helmikuussa 2004. Mannisella on alle 20-vuotiaiden ja alle 23-vuotiaiden Euroopan-mestaruuskilpailuista yhteensä kuusi henkilökohtaista mitalia. 
Manninen on edustanut kasvattajaseuraansa Nurmon Jymyä ja vuodesta 2000 lähtien Nurmon Urheilijat –99:ää ja vuodesta 2007 lähtien Jyväskylän Kenttäurheilijoita. 2  Johanna Mannisen äiti Orvokki Manninen  oli 1960-luvulla moninkertainen pikajuoksujen SM-mitalisti. 3  Mannisen valmentajana toimii hänen avopuolisonsa Miska Viiri 1 .
Koulutukseltaan Manninen on liikunta- ja yhteiskuntatieteiden maisteri. Hän oli Jyväskylän kaupunginvaltuutettu kaudella 2009–2012. 4  Hän oli myös kaupunginhallituksen varajäsen 1 , ja Kokoomuksen ehdokas eurovaaleissa 2009. 5 
Maaliskuussa 2014 Manninen aloitti Seinäjoen Seudun Urheilijoiden nuorisopäällikkönä, mitä ennen hän työskenteli Päijät-Hämeen Liikunnan ja Urheilun seurakehittäjänä. 6  Helmikuussa 2015 Manninen nimettiin Seinäjoen Seudun Urheilijoiden toiminnanjohtajaksi. Lisäksi Manninen toimi vuoden 2015 viestijuoksun Suomen-mestaruuskilpailujen pääsihteerinä ja toimii myös tulevien vuoden 2017 Kalevan kisojen pääsihteerinä. 7 
Manninen alitti 100 metrillä 12 sekunnin rajan jo 14-vuotiaana juostessaan 11,97  ja 15-vuotiaana hän juoksi parhaimmillaan 11,73 . 200 metrillä Manninen alitti 24 sekunnin rajan kesällä 1996 jolloin hän parhaimmillaan juoksi 23,51. Vuonna 1999 hän juoksi 23,00  ja vuonna 2001 Edmontonin MM-kilpailuiden alkuerissä hän alitti ensimmäistä kertaa 23 sekunnin rajan juostuaan 22,93. Toisen kerran hän alitti 23 sekunnin rajan Lahden eliittikisoissa vuonna 2003 ajallaan 22,97.
Ensimmäisissä Kalevan Kisoissaan vuonna 1995 15-vuotias Manninen juoksi heti hopealle 200 metrillä. Hän onkin nuorin Kalevan Kisojen mitalisti 200 metrillä. 8  Seuraavana kesänä hän juoksi hopealle sekä 100 että 200 metrillä ja hänet valittiin myös Atlantan olympialaisiin naisten pikaviestijoukkueeseen. Hän on Suomen kaikkien aikojen nuorin olympiayleisurheilija. 9 
Nuorten EM-kilpailuista Mannisella on kuusi henkilökohtaista mitalia ja kaksi viestimitalia. Ensimmäisen kerran Manninen osallistui nuorten arvokilpailuihin vuonna 1995 alle 20-vuotiaiden EM-kilpailuissa Nyíregyházassa Unkarissa jossa hän juoksi 200 metrillä kuudenneksi. Kultaa hän on voittanut 100 metrillä alle 20-vuotiaiden Euroopan-mestaruuskilpailuissa 1997 Ljubljanassa ja 200 metrillä alle 23-vuotiaiden Euroopan-mestaruuskilpailuista Amsterdamissa 2001. Aikuisten arvokilpailuissa Mannisen parhaat saavutukset ovat Edmontonin MM-kilpailuista 2001 joissa hän selviytyi välieriin sekä 100 metrillä että 200 metrillä.
Kesäkausi 2005 jäi Manniselta kokonaan väliin kun hänen akillesjänteensä katkesi heinäkuussa 2005 kesän ensimmäisessä ulkoratakilpailussa ja vamma vaati leikkauksen. 10  Manninen palasi pitkän kuntoutuksen jälkeen kilpakentille heinäkuussa 2006.
Uuden 100 metrin ennätyksensä Manninen juoksi Vaasassa 23. kesäkuuta 2007 aikaan 11,27 ja hänet valittiin Suomen joukkueeseen Osakan MM-kisoihin. Kalevan kisoissa hän voitti 100 metrin kilpailun ajalla 11,40. Vuoden 2007 universiadeissa hän voitti 100 metrin viestissä  ja 100 metrin henkilökohtaisella matkalla kultaa.
