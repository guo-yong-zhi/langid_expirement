Duke Nukem: Land of The Babes on n-Spacen kehittämä ja GT Interactiven julkaisema kolmannen persoonan ammuntapeli. Peli julkaistiin PlayStationille vuonna 2000. Land of The Babes on jatkoa Duke Nukem -pelisarjan neljännelle osalle Duke Nukem: Time to Kill. Peli ei sisällä edeltäjäänsä verraten suuria graafisia muutoksia. Duken ääninäyttelijä on tässäkin pelissä Jon St. John.
Pelin nimeksi suunniteltiin alun perin Duke Nukem: Planet of The Babes, mutta samoihin aikoihin tuotannossa ollut elokuva Planet of the Apes  muistutti hyvin paljon suunniteltua pelin nimeä, minkä seurauksena elokuvan tekijät pyysivät GT Interactivea ja 3D Realmsia vaihtamaan pelin nimeä.
Peli alkaa Time to Killin tapaan introlla. Dystooppisessa tulevaisuudessa Maan ovat vallanneet avaruusolennot. Kaikki miehet on tapettu ja naiset otettu orjiksi. Maapallolla on kuitenkin vapaana olevia kapinallisia, jotka yrittävät saada Duke Nukemin tulevaisuuteen pelastamaan ihmiskunnan. He ovat juuri lähdössä teleportin avulla menneisyyteen Duke Nukem: Time to Kill -pelin tapahtumien aikaan, kunnes ”Pig Cop” -alienit murtautuvat sisään ja käyttävät teleporttia hyväkseen, menemällä menneisyyteen tappamaan Duken. Duke lähtee teleportin kautta tulevaisuuteen, ja aloittaa maailmanpelastuksen.
