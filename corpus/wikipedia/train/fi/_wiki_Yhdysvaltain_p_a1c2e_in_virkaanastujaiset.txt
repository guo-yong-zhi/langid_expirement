Yhdysvaltain presidentin virkaanastujaiset on seremonia, jossa Yhdysvaltain presidentiksi valittu astuu neljän vuoden toimikauden virkaan. Tämä seremonia järjestetään joka neljäs vuosi. Vuodesta 1937 lähtien virkaanastujaiset on järjestetty 20. tammikuuta eli 72–78 päivää marraskuussa pidettyjen presidentinvaalien jälkeen. Virkaanastujaispäivä ei ole julkinen vapaapäivä. 1  
Virkaanastujaiset järjestetään usein Yhdysvaltain kongressitalolla, mutta tämä ei ole pakollista. Vuoteen 2022 mennessä virkavala oli vannottu kongressitalolla 55 kertaa, Valkoisessa talossa 6 kertaa, muualla Washingtonin kaupungissa kahdesti, Washingtonin ulkopuolella 7 ja kerran Old Brick Capitol -rakennuksessa, jonka paikalla sijaitsee nykyisin Yhdysvaltain korkeimman oikeuden rakennus. 2  
Virkaanastujaisissa presidentti vannoo virkavalansa puoleen päivään mennessä. Virkavalansa vasta vannonut presidentti pitää tämän jälkeen virkaanastujaispuheen. Tämän lisäksi järjestetään myös muuta ohjelmaa, ja sen sisällöstä päättää kongressin virkaanastujaiskomitea. Varapresidentti vannoo virkavalansa ennen presidenttiä. 3  
Viimeisimmät virkaanastujaiset järjestettiin 20. tammikuuta 2021, kun Joe Biden astui presidentin virkaan.
