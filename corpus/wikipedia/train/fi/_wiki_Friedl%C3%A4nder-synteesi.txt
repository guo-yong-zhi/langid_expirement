Friedländer-synteesi eli Friedländerin kinoliinisynteesi on kemiallinen reaktio, jossa o-aminobentsaldehydi tai o-aminobentsofenoni reagoi ketonin kanssa muodostaen tuotteena kinoliinijohdannaisen. Reaktion raportoi ensimmäisen kerran saksalainen kemisti Paul Friedländer vuonna 1882. 1 
Friedländer-synteesissä typpeä sisältävänä lähtöaineena käytetään o-aminobentsaldehydiä, o-aminobentsofenonia tai niiden johdannaisia, esimerkiksi aminonikotinaldehydiä. Toinen reagoiva lähtöaine on ketonia. Reaktio voi tapahtua joko happamissa tai emäksisissä olosuhteissa ja katalyyttinä voidaan käyttää muun muassa natriumtetrakloroauraattia. 1  2  3  4  5 
Friedländer-synteesille on esitetty kaksi vaihtoehtoista reaktiomekanismia. Niistä toisessa ketonista muodostuu enolaatti, joka reagoi aldolikondensaatiolla o-aminobentsaldehydin karbonyyliryhmän kanssa. Tämä tyydyttymätön ketoni reagoi aminoryhmän kanssa molekyylinsisäisesti muodostaen kinoliinirakenteen. Vaihtoehtoisessa mekanismissa o-aminobentsaldehydin aminoryhmä reagoi ketonin karbonyyliryhmän kanssa muodostaen imiinin. Tämä imiini reagoi aldehydiryhmän kanssa aldolikondensaation kaltaisesti muodostaen kinoliinirenkaan.  On mahdollista, että happamat olosuhteet suosivat ensimmäistä reaktiomekanismia ja emäksiset toista. 4  5 
