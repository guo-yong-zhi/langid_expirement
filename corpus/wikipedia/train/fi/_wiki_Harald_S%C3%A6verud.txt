Harald Sigurd Johan Sæverud  oli norjalainen säveltäjä.
Sæverud syntyi ja kasvoi Bergenissä, jossa vietti lähes koko elämänsä. Varhaisemmat teokset ovat saaneet vaikutteita myöhäisromantiikan musiikista, mutta myöhemmin hän nousi yhdeksi maansa arvostetuimmista modernistisäveltäjistä. Hän johti usein omia teoksiaan Bergenin filharmonikkojen tulkitsemana. 
Sæverud oli naimisissa Yhdysvalloissa syntyneen Marie Hvoslefin kanssa. He muuttivat vuonna 1939 Siljustøl-maalaistaloon kaupungin laitamille. Luonnonläheisempi ympäristö vaikutti vahvasti myös säveltäjän tyyliin. Toisen maailmansodan aikana hän oli natsihallituksen ja -miehityksen ankara vastustaja, ja tätä heijastaa suosittu kappale Kjempeviseslåtten, josta on olemassa versiot sekä pianolle että orkesterille.
Sæverudin muuhun tuotantoon kuuluu yhdeksän sinfoniaa, konserttoja, kamarimusiikkia, näyttämömusiikkia  ja muuta musiikkia. Säveltäjästä tuli vuonna 1957 Norjan Pyhän Olavin kuninkaallisen ritarikunnan ritari ja kahta vuosikymmentä myöhemmin komentaja. Hän kuoli 94-vuotiaana, ja hautajaisseremonia Bergenin Grieghallenissa näytettiin Norjan televisiossa.
