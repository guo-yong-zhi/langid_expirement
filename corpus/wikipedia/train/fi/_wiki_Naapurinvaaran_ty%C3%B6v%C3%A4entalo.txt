Naapurinvaaran työväentalo sijaitsee Sotkamossa Naapurinvaaran kylässä. 
Naapurinvaaralle perustettiin työväenyhdistys vuonna 1907. Yhdistys rakensi työväentalon vuonna 1911. Sisällissodan jälkeen vuoden 1918 loppupuolella talo joksikin aikaa takavarikoitiin, mutta takavarikko peruttiin vuonna 1919 1 . Lokakuussa 1920 yhdistys erosi Sosialidemokraattisesta puolueesta  ja liittyi Suomen Sosialistiseen Työväenpuolueeseen . SSTP lakkautettiin vuonna 1923, ja yhdistys liittyi takaisin Sosialidemokraattiseen puolueeseen 1 . Sen jälkeen puoluevaihdoksia ei ole tapahtunut. Vuonna 1993 kaksi sotkamolaista työväenyhdistystä liittyi Naapurinvaaran työväenyhdistykseen, ja yhdistys muutti nimensä Sotkamon Sosialidemokraatit ry:ksi 1 .
Työväentalon tontin omistussuhteet olivat epäselvät. Oliko tontti oma vai vuokralla? Vuonna 1910 tontista oli tehty kauppakirja, mutta tonttia ei jostakin syystä lohkottu. Asiaa käsiteltiin yhdistyksen kokouksissa 1950- ja 1960-luvuilla, mutta tuolloin asiaan ei saatu selvyyttä. Vuonna 1998 työväenyhdistys haki tonttiin lainhuutoa Kajaanin käräjäoikeudelta, joka myönsi lainhuudon 31.12.1998 1 .
Naapurinvaaran työväentalo rakennettiin kylän kantataloihin kuuluvasta Korholasta hankitulle tontille vuonna 1911. Aluksi talossa oli kolme huonetta, sali ja keittiö, huoneistoalan ollessa 78 m². Näyttämön alle tehtiin betoninen kellari, mikä tuolloin oli uutta 2 . Suurimmaksi osaksi talo rakennettiin talkoilla. Yhdistyksen miesjäsenillä oli velvollisuus tehdä viikko töitä rakennushankkeessa 1 . Vuonna 1926 taloa laajennettiin rakentamalla ravintola, näyttämö ja eteistilat. Laajennusosa oli 66 m² 1 .
Vuonna 1947 taloa remontoitiin laajasti. Uunit vaihdettiin rautakamiinoihin, ja uunien tiilet käytettiin piippujen muuraamiseen. Vuonna 1950 taloon hankittiin äänilevylaitteet 2 . Vuonna 1957 talo yritettiin polttaa, yritys ei kuitenkaan onnistunut. Työväentalo korjattiin ja päällystettiin seinäpintoja 2 . Vuonna 1978 talon vesikate uusittiin asentamalla peltikatto 2 .
Talo on vanhin sotkamolainen pystyssä oleva työväentalo. Se on asultaan alkuperäinen niin sisältä kuin ulkoa. Talo on maalattu punamullalla, ja ikkunoiden pielet ovat valkoiset. Maakunnallisesti arvokas rakennus kuuluu valtakunnallisesti arvokkaaseen Naapurinvaaran rakennettuun kulttuuriympäristöön 2 . Rapistuneen talon korjauksiin ei 2000-luvulla enää riittänyt varoja eikä resursseja. Huhtikuussa 2006 päätettiin lahjoittaa talo tontteineen alkuperäisen kantatilan omistajille 1 .
Työväentalo oli vuosikymmeniä vilkkaassa käytössä. Kokouskäytön lisäksi siellä järjestettiin iltamia ja tansseja. 1950-luvulla talossa näytettiin elokuvia. Taloa vuokrattiin myös ulkopuolisten käyttöön 1 .
