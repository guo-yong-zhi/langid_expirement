Iso-Suonia on saareton metsäjärvi Lohjan ja Salon rajalla läntisellä Uudellamaalla. Sen pinta-ala on 32,4 hehtaaria. Etäisyys Lohjan keskustasta on 23 kilometriä länteen. 2  1  3 
Iso-Suonian rantaviiva on mutkainen. Pääaltaasta eteläkaakkoon työntyvä Lohjan alueella sijaitseva vesialue jakautuu useiksi pieniksi lahdiksi. Järven koillisosassa sijaitsee pohjoiseen työntyvä lahti, jonka pohjoinen osa on Lohjan alueella. Järven lounaisosassa sijaitsee etelään suuntaava lahti, joka kapenee 15–20 metriä leveäksi salmeksi, jonka eteläpuolella sijaitsee omaksi järvekseen luokiteltu Kalakoskenjärvi, jonka korkeustaso on sama kuin Iso-Suonian. Iso-Suonian itäpuolella sijaitsee Lauklampi, järvien välisellä kannaksella on jonkin verran pientaloja. Myös Iso-Suonian etelärannalla on rakennuksia. Iso-Suonian luoteispuolella sijaitsee Kauplammi ja pohjoispuolella Pirunlinnan Suonia. 2  1 
Iso-Suonian ulottuvuudet ovat altaan pinta-alaan nähden suuria. Suora linja järven kaakkoiskulmasta luoteiskulmaan on noin 1,1 kilometriä. 1 
Lauklammen eteläosasta virtaa laskuoja Iso-Suoniaan, jonka korkeustaso on 0,5 metriä Lauklampea alempi. Myös muiden Iso-Suonian lähijärvien ja -lampien korkeustaso on Iso-Suoniaa alempi. Iso-Suonia laskee Kalakoskenjärven kautta Leilänlammiin  ja edelleen Seljänalasen  Leilänlahteen. 1 
Iso-Suonia  kuuluu Fiskarsinjoen valuma-alueeseen , joka on kolmannen jakovaiheen vesistö Saaristomeren rannikkoalueen ja Ahvenanmaan päävesistöalueella . Fiskarsinjoen alueella on 76 vähintään hehtaarin laajuista vakavettä. Lohjanjärven lounaispuolella levittäytyvä Fiskarsinjoen alue sijaitsee Saaristomeren rannikkoalueen kaakkoisosassa Uudenmaan ja Varsinais-Suomen rajaseudulla. 4 
