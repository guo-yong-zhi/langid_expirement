Wikimedia Enterprise on Wikimedia Foundationin tuottama maksullinen palvelu, jonka avulla kaupalliset yritykset voivat hyödyntää helposti Wikipedian ja muiden Wikimedia-hankkeiden sisältöjä. Vaihtoehtoisesti yritykset voivat käyttää näitä sisältöjä vapaasti saatavilla olevilla ilmaisilla tavoilla, mutta Wikimedia Enterprise pyrkii tarjoamaan kunkin yrityksen tarpeisiin räätälöidyn ratkaisun, asiakaspalvelun sekä esimerkiksi maksutonta vaihtoehtoa ajantasaisemmat ja paremmin koneluettavassa muodossa olevat tietoaineistot. 1  2  
Wikimedia Enterprise aloitti toimintansa lokakuussa 2021. 3  Googlesta tuli yksi sen ensimmäisistä asiakkaista. Google käyttää Wikimedia Foundationin hankkeiden sisältöjä muun muassa verkkohakujen tulossivujen tietopaneeleissa sekä lainaamalla Wikipedia-artikkeleita joidenkin YouTubesta löytyvien videoiden yhteydessä vastapainona misinformaatiolle ja salaliittoteorioille. Myös Internet Archive hyödyntää Wikimedia Enterprisen palveluja. Se kuitenkin käyttää niitä maksutta. 4 
Suurin osa Wikimedia Foundationin toimintaansa tarvitsemista varoista tulee sen oman arvion mukaan jatkossakin lahjoituksista ja apurahoista. Wikimedia Enterprisen tuottamien lisätulojen odotetaan kuitenkin edesauttavan organisaation vakautta. 1 
