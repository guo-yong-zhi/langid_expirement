Mercedes-Benz SLC-sarja on Mercedes-Benzin vuodesta 1997 lähtien valmistama kaksipaikkainen roadster. Auton nimi oli vuoteen 2015 asti Mercedes-Benz SLK. Nimenvaihdoksen yhteydessä auto koki pienen uudistuksen ulkoasussaan. Autosta on esitelty kolme sukupolvea. Malli oli alusta alkaen erittäin suosittu. Monet muutkin valmistajat esittelivät pian SLK:n jälkeen oman kilpailijansa tähän luokkaan. Mallinimi SLK tuli saksankielen sanoista Sportlich, Leicht ja Kurz . 
Autoa suunniteltiin varsin pitkään. Jo keväällä vuonna 1994 Torinon autonäyttelyssä esiteltiin konseptimalli, jota seurasi samana syksynä edelleen kehitelty tutkielma. Mercedes-Benz pyrki luomaan kompaktin kokoisen roadsterin, joka tarjoaa erinomaiset ajo-ominaisuudet yhdistettynä turvallisuuteen ja arkiajoon sopiviin ominaisuuksiin. Merkittävä tekninen keksintö oli niin sanottu Vario-Roof. Tämä kattoratkaisu teki yhdestä autosta sekä kovakattoisen coupén että avoauton. Myöhemmin myös muilta valmistajilta on nähty samantyyppisiä ratkaisuja.
SLK-sarja on ollut suuri myyntimenestys omassa luokassaan ja tilastojen mukaan sen maailmanlaajuinen markkinaosuus on tällä hetkellä myydyistä autoista noin 30 %. Euroopassa jopa joka toinen tämän luokan rekisteröity auto on SLK. Kaiken kaikkiaan SLK-sarjaa on valmistettu vuoden 2006 loppuun noin 465 000 kappaletta.
Ensimmäisen sukupolven malli esiteltiin Torinon autonäyttelyssä huhtikuussa vuonna 1996. Euroopassa auto tuli myyntiin saman vuoden syyskuussa ja suomessa myytiin ja rekisteröitiin vuonna 1996 neljä kappaletta SLK:ta. Ensimmäisenä täytenä valmistusvuonna autoa valmistettiin yli 48 000 kappaletta - noin puolet alun perin suunniteltua enemmän. Autoja valmistettiin sekä Saksassa että Etelä-Afrikassa. Moottorit olivat tilavuudeltaan 2, 2,3 ja 3,2 litraa. Vuonna 2000 esiteltiin myös facelift-versio. Vuonna 2001 esiteltiin myös suorituskykyinen 32 AMG -malli. Ensimmäisen sukupolven viimeinen auto valmistettiin huhtikuussa 2004 ja myytyjä autoja laskettiin yhteensä yli 311 000 kappaletta.
Toisen sukupolven malli esiteltiin Geneven autonäyttelyssä helmikuussa vuonna 2004. Myynti alkoi saman vuoden maaliskuussa. Ulkonäöltään auto muuttui aikaisempaa aggressiivisemman näköiseksi. Myös moottorit ja muut ominaisuudet painottivat entistä enemmän urheilullisia ominaisuuksia. Autot valmistetaan Bremenissä Saksassa.
Mercedekseltä tulee 15-vuotispäivänsä kunniaksi uusi kolmannen sukupolven malli.lähde? Uudesta mallista löytyy lisää aerodynamiikkaa ja kulutus on laskenut jopa neljäsosaan entisestä. Uutta tekniikkaa on auton varustelussa huomattavasti lisää. Mitoiltaan SLK ei ole juurikaan muuttunut. Moottoriksi voi valita 1,8-litraisen suorasuihkutusmoottorin joko 135 kW tehoisena  tai 150 kW tehoisena . Kiihdytys nollasta sataan sujuu seitsemässä sekunnissa ja huippunopeus on yli 230 kilometriä tunnissa. Valittavissa on myös SLK 350 3,5-litraisella V6-moottorilla ja 225 kW:lla varustettu AMG-versio, joka kiihdyttää auton ensin 5,6 sekunnissa nollasta sataan ja sitten rajoitettuun 250 kilometriä tunnissa huippunopeuteen. Auto sai SLC-nimen vuonna 2015.
