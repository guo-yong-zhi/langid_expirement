Jason King on brittiläisen ITC Entertainmentin televisiosarja, jota tuotettiin 26 jaksoa vuosina 1971–1972. Siinä Peter Wyngarde näyttelee Bond-maisia dekkaritarinoita kirjoittavaa tyylikästä kirjailijaa, joka itse kokee yhtä huikeita nais- ja muita seikkailuja eri puolilla Eurooppaa.
Sarja syntyi spin-offina televisiosarjan Osasto S  hahmosta, joka poliisitoimensa ohella kirjoitteli dekkareita. Sarjan liioitellun itseironinen camp-henkisyys antoi myöhemmin vaikutteita muun muassa Mike Myersin luomiin Austin Powers -agenttiparodiaelokuviin. 1 
Suomessa sarjaa esitti Mainos-TV syyskuusta 1972 alkaen. Helsingin Sanomien Jukka Kajava ironisoi sarjan tyyliä: ”Jason King  taistelee ja suutelee, ampuu ja lentää kaaressa huoneen nurkasta toiseen, putoaa Venetsiassa kanavaan ja juo shampanjaa tuulisella hotellinparvekkeella ainoankaan kiehkuran luiskahtamatta paikoltaan upeasta frisyyristä.” 2 
