Johann Christian Friedrich Hæffner  oli saksalaissyntyinen, Ruotsissa vaikuttanut säveltäjä. Hän opiskeli urkujensoittoa ja laulua. Tukholmassa hän työskenteli Saksalaisen kirkon urkurina, laulunopettajana ja hovin musiikillisena johtajana sekä Uppsalan tuomiokirkkourkurina 1821–1833. 1  Hän sävelsi oratorion Försonaren på Golgatha ja muuta hengellistä musiikkia, jota julkaistiin muun muassa Johan Olof Wallinin virsikirjassa. 2  Hæffner sävelsi myös muihin genreihin lukeutuvaa musiikkia, kuten oopperan Electra, jonka levytys julkaistiin Caprice-levymerkillä vuonna 1993. 3  Hänen tuotantonsa oli suurelta osin tilapäismusiikkia. Hän oli merkittävä pedagogi ja kapellimestari ja hänet tunnetaankin ennen muuta kansanlaulujen sovittajana ja koraalikirjan tekijänä. 4 
Kun Ruotsissa hyväksyttiin uusi virsikirja vuonna 1818, ns. Wallinin virsikirja, sai Hæffner tehtäväkseen laatia siihen koraalikirjan. Se valmistui 1820 ja sai nimekseen Svensk Choralbok. Sille oli luonteenomaista, että edellisen, vuoden 1697 koraalikirjan rytmiltään vaihtelevat sävelmät oli muokattu tasajakoisiksi. Tätä perusteltiin pedagogisilla syillä; seurakunnan olisi siten helpompaa yhtyä lauluun. Hæffnerin näkemyksen kolmitahtiset sävelmät sotivat koraalimusiikkia vastaan, jonka tuli olla "vakavaa ja juhlallista". Myöhemmin Hæffnerin koraaleja nimitettiin "haeffnerin tasakäynniksi" ,  johon syynä oli rytmin vaihtelun puuttuminen ja yhä hidastuva laulun tempo. Tempo saattoi olla jopa 2–4 sekuntia puolinuottia kohti. 5  Hæffnerin koraalikirja oli käytössä 120 vuotta, vuoden 1939 koraalikirjan valmistumiseen saakka. 4  Kuvaavaa Hæffnerin ajan virren laulun nopeudesta on ohje oppikirjassa vuodelta 1828: "Koraalia ei tule laulaa liian nopeasti eikä liian hitaasti. Se, että yhdellä hengityksellä laulaa kaksi yhtä pitkää nuottia, on yleensä sopiva tempo". Kuitenkin tuossa vaiheessa oli tarkoitus nopeuttaa virren laulua. 6 
