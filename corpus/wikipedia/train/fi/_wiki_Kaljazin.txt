Koordinaatit: 57.2411°N, 37.8282°E
Kaljazin  on kaupunki Tverin alueella Venäjällä. Se sijaitsee Volgan muodostaman Uglitšin tekoaltaan rannalla 175 kilometriä Tveristä koilliseen. Kaupunki on Kaljazinin piirin keskus. Sen kautta kulkee Moskovan, Sonkovon ja Pietarin välinen rautatie, josta kaupungissa haarautuu Uglitšiin johtava sivurata. 1  Asukkaita on 13 900 henkeä . 2 
Paikalla sijainnut asutus tunnetaan 1100-luvulta lähtien. 1400-luvulla Volgan vastarannalle perustettiin Kaljazinin pyhän kolminaisuuden luostari, joka sai nimensä Koljaga-nimisestä maanomistajasta. Vuonna 1775 Kaljazinista tuli Tverin lääniin kuulunut kihlakuntakaupunki. 3  Nykyään kaupungissa on jalkine-, tekstiili-, konepaja- ja elintarviketeollisuutta.
Osa kaupungista jäi 1930–1940-luvuilla rakennetun Uglitšin vesivoimalan tekojärven alle. Veden alta kohoaa entisen Pyhän Nikolaoksen katedraalin korkea kellotapuli. Muita nähtävyyksiä ovat vuonna 1787 rakennettu Kristuksen taivaaseen astumisen kirkko sekä kotiseutumuseo, johon on kerätty veden alle jääneen Kolminaisuuden luostarin esineistöä sekä 1700–1800-lukujen koristetaidetta. 4 
