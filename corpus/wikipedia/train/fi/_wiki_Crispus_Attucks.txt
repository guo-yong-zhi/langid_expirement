Crispus Attucks  oli Massachusettsissa nykyisissä Yhdysvalloissa elänyt orja, merimies ja köydentekijä. Hän tuli erityisen tunnetuksi saadessaan surmansa Bostonin verilöylyssä vuonna 1770. Verilöyly vaikutti osaltaan Yhdysvaltain vapaussodan alkuun ja Attucksiin joskus viitattu "ensimmäisenä itsenäisyyden puolesta kaatuneena".
Crispus Attucks syntyi Framinghamissa Massachusettsissa vuonna 1723. Hänen isänsä oli musta orja ja äiti natic- tai nantucket-heimon intiaani. 16-vuotiaana Attucks myytiin uudelle orjaisännälle nimeltä Deacon William Brown. Attucks haaveili vapaudesta ja laivojen parissa työskentelystä. Vuonna 1750 hän päättikin karata orjaisännältään. Brown osti mainoksia lehdestä Boston Gazette tarjoten palkkiota Attucksin palauttamisesta. Mainoksessa hän myös huomautti laivojen omistajia siitä, että Attucks todennäköisesti pyrkisi niille töihin. Mainoksista huolimatta Attucks tosiaan pääsi töihin laivoille Bostonissa toimien esimerkiksi valaanpyyntialuksien miehistössä, sekä köyden tekijänä. 1 
2. maaliskuuta 1770 Bostonissa syttyi kahakoita paikallisten köydentekijöiden ja järjestystä valvovien brittisotilaiden välille. Kolme päivää myöhemmin tapahtumat kärjistyivät ja tulivat tunnetuksi Bostonin verilöylynä. Attucks oli yksi noin 30 henkilön joukosta, jotka alkoivat huudella ja provosoida brittiläisiä vartijoita Bostonin tullitalon edustalla. Väkijoukon paisuessa brittikapteeni Thomas Preston lähetti tullitalolle vahvistukseksi seitsemän sotilaan joukon. Väkijoukon yrittäessä rynnäköidä tullitalolle sotilaat avasivat tulen. Attucks oli yksi viidestä tulituksessa surmansa saaneista bostonilaisista. 1 
Bostonin verilöyly on nähty usein alkusysäyksenä Yhdysvaltain vapaussodalle. Attucks tuli tunnetuksi "ensimmäisenä itsenäisyyden puolesta kaatuneista". Hänet haudattiin Park Streetiin hautausmaalle Bostonissa. Afroamerikkalaiset orjuuden vastustajat alkoivat vuonna 1858 viettä Crispus Attucksin päivää. Bostonin kaupunki pystytti hänelle pronssi- ja graniittipatsaan vuonna 1888. 1 
