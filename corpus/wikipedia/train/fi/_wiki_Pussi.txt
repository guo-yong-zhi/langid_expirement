Pussi on kankaasta, muovikalvosta tai paperista tehty säiliö tai suojus, jonka yläosan suuaukko on yleensä suljettavissa taittelemalla, solmimalla tai erityisellä pussinsulkimella. Isoja pusseja  1  kutsutaan nimellä säkki . Kantokahvoilla tai -rei’illä varustettuja suurehkoja pusseja kutsutaan yleensä nimellä kassi . 2 
Pussien suurin käyttökohde on vähittäiskauppa ja erityisesti elintarvikkeiden pakkaaminen kuluttajalle sopiviksi kertaeriksi. 1 
Muovipussit lasketaan jätteeksi, koska ne eivät katoa luonnosta maatumalla. Muovipusseista on tullut globaali ympäristöongelma, katso esim. Tyynenmeren jätepyörre.
Ennen valintamyymälöitä ja valmiiksi pakattuja elintarvikkeita paperipussit olivat yleisin tapa annostella irtomyyntinä myytäviä tuotteita ruokakaupassa kotiin vietäväksi. Vaikka näiden kauppapussien käyttö on vähentynyt tai ne on korvattu muovipusseilla, paperipusseille on löydetty yhä enemmän käyttöä elintarviketeollisuuden pakkaustarpeissa. Leipiä ja leivonnaisia varten on kehitetty ikkunallisia paperipusseja ja pikaruoille kahdelta sivulta auki olevia grillitaskuja. 1 
Pakkaustekniikan kehittyminen mahdollistaa muovin korvaamisen joustopakkauksissa paperisilla joustopakkauksilla.  3  Paperipussit valmistetaan koneellisesti taittamalla ja liimaamalla ruskeasta tai valkaistusta voimapaperista tai pergamiinista. Ruoan pakkaamisessa sekä paperin, liiman että painovärien tulee olla elintarvikekelpoisia. Paremman vesihöyryn- tai rasvankestävyyden aikaansaamiseksi paperi voidaan päällystää polyeteenimuovilla tai alumiinifoliolla. 1 
