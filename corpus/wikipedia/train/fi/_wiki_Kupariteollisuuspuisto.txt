Kupariteollisuuspuisto on 100 hehtaarin kokoinen teollisuuspuisto Kokemäenjoen varrella Porissa. 1  Kupariteollisuuspuistossa toimii useita kansainvälisiä yrityksiä sekä niiden yhteistyökumppaneita ja alihankkijoita, jotka tarjoavat alansa huippuosaamista sekä tekevät yhteistyötä kuparin jalostamisen saralla. Henkilöstöä alueella on yhteensä noin 1 400. Alueelle johtaa myös pistoraide Pori-Tampere radalta.
Suomen taloudellisen puolustusvalmiuden nostaminen 1930-luvun lopulla toi esille kotimaisen metallitehtaan perustamistarpeen. Päätös tehtaasta tehtiin kesäkuussa 1938, ja sijoituspaikaksi valikoitui Pori. Tehtaan rakennustyöt sattuivat käynnistyvän suursodan kynnykselle. Tehdas valmistui välirauhan aikana eli syksyllä 1940. Tuotannosta kolme neljäsosaa meni sotatarvikkeisiin, sodan jälkeen tehdas osallistui myös sotakorvauksiin. Parhaimmillaan 1960-luvun alkuvuosina yli 2 000 henkeä työllistänyt Porin kuparin- ja nikkelin jalostusyksikkö oli Outokummun suurin toimipaikka.
Outokumpu päätti 2000-luvulla keskittyä ruostumattomaan teräkseen. Vuonna 2004 Outokumpu myi Harjavallan kuparisulattonsa ja Porin tehtaiden kuparielektrolyysinsä ruotsalaiselle Boliden AB:lle sekä vuonna 2005 kupariliiketoiminnastaan pääosan ruotsalaiselle pääomasijoitusyhtiö Nordic Capitalille. Myydyn yhtiön nimi muutettiin toukokuussa 2006 Luvata Oy:ksi.
Outokummun yhden liiketoiminta-alueen muodosti aikaisemmin sen kokonaan omistama tytäryhtiö Outokumpu Technology Oyj. Lokakuussa 2006 Outokumpu myi pääosan tämän yhtiön osakekannasta ulkopuolisille sijoittajille, minkä jälkeen yhtiö listattiin Helsingin pörssiin. Keväällä 2007 Outokumpu Technology Oyj muutti nimensä Outotec Oyj:ksi. Kupariputkia valmistava Outokumpu Copper Tube and Brass -divisioona ei sisältynyt kauppaan. Huhtikuussa 2008 Outokumpu myi jäljellä olevan kupariputkiliiketoimintansa Cupori Group Oy:lle.
Luvata Oy myi valssaamoliiketoimintonsa saksalaiselle Aurubis AG -konsernille vuonna 2011. 
Vuonna 2017 Nordic Capital myi Luvatan erikoisliiketoiminnan japanilaiselle Mitsubishi Materials Corporationille.
