HMS Starling  oli Britannian kuninkaallisen laivaston parannellun Black Swan -luokan sluuppi, joka otettiin palvelukseen huhtikuussa 1943. Alus on eittämättä tunnetuin luokan aluksista niin sukellusveneiden torjunnassa kuuluisaksi tulleesta päälliköstään F. J. Walkerista ja tämän aluksella saavuttamista sukellusveneiden upotusluvuista. Lisäksi aluksen tunnettuus perustuu sen toimimiseen toisen maailmansodan jälkeen merenkulunkoulutusaluksena Portsmouthissa. 1 
HMS Starling tilattiin 18. heinäkuuta 1941 Fairfield Shipbuilding and Engineering Companyltä Govanista työnumerolla 11701, ja sen köli laskettiin vielä samana vuonna 21. lokakuuta telakkanumerolla 701. Alus laskettiin vesille 14. lokakuuta 1942, ja se valmistui 1. huhtikuuta 1943. 2  Valmistuessaan aluksen ilmatorjunta-aseistuksena oli neljä kaksiputkista ja kaksi yksiputkista 20 millimetrin tykkiä, jotka korvattiin myöhemmin kahdella kaksiputkisella ja kahdella yksiputkisella 40 millimetrin sekä yhdellä kaksiputkisella ja neljällä yksiputkisella 20 millimetrin tykillä. 3 
Koeajojen ja varustamisen jälkeen HMS Starling siirrettiin Tobermoryyn, jossa se kouluttautui tuleviin tehtäviin. Koulutuksen päätyttyä alus siirtyi Liverpooliin, jossa se liittyi 2. saattajaryhmään johtoalukseksi. Alus aloitti ensimmäisen operatiivisen tehtävänsä 29. huhtikuuta suojaten Atlantin saattueita. 2 
Lokakuussa 1945 aluksen varastot tyhjennettiin ja se siirrettiin reserviin. Kaksi kuukautta myöhemmin HMS Starling päätettiin palauttaa palvelukseen merenkulun koululaivana Portsmouthiin, jossa sille tehtiin tehtävän vaatimat muutostyöt, kuten aseistuksen poisto ja opetustilojen rakentaminen. Maaliskuussa 1946 alus aloitti uudessa tehtävässään ollen siinä aina vuoteen 1956 asti, jolloin se palautettiin reserviin. Alus sijoitettiin 1955 poistolistalle, ja se myytiin BISCOlle. HMS Starling hinattiin Lacmotsille Queensboroughiin, jonne se saapui 26. toukokuuta 1958. 2 
Aluksen päällikköinä toisen maailmansodan aikana olivat 4 :
