Hartford Whalers oli yhdysvaltalainen ammattilaistason jääkiekkoseura, jonka kotikaupunki oli Hartford Connecticutin osavaltiossa. Whalers pelasi vuosina 1972–1979 WHA:ssa ja 1979–1997 NHL:ssä. Nykyään seura on nimeltään Carolina Hurricanes. 1 
Whalers aloitti WHA-liigassa sen ensimmäisellä kaudella 1972–1973. Aluksi seuran kotikaupunki oli Boston ja nimi New England Whalers. Whalers voitti kaikkien aikojen ensimmäisen WHA:n mestaruuden eli Avco Cupin, joka jäi myös sen ainoaksi. 2  Vuonna 1975 seura muutti Hartfordiin. 3  WHA:n lopetettua toimintansa vuonna 1979 Whalers oli yksi neljästä joukkueesta, jotka siirtyivät NHL:ään Edmonton Oilersin, Winnipeg Jetsin ja Quebec Nordiquesin ohella. Siirron yhteydessä seuran nimeksi tuli Hartford Whalers. 4 
Seuran näkyvyyttä lisäsivät maineikkaat pelaajat Gordie Howe ja Bobby Hull, jotka molemmat päättivät aktiiviuransa Whalersin ensimmäisellä NHL-kaudella 1979–1980. 5  6  NHL:ssä Whalersin menestys jäi vaatimattomaksi. Sen suurimmat saavutukset olivat pääseminen pudotuspelien toiselle kierrokselle kaudella 1985–1986, ja divisioonan mestaruus kaudella 1986–1987. 3  Whalersin NHL-historian tehokkain pelaaja oli kanadalainen Ron Francis, joka pelasi Whalersissä 714 ottelua ja teki 821 tehopistettä. 7 
Whalersin pitkäaikainen ongelma oli Hartfordin markkina-alue, jota pidettiin NHL-joukkueelle liian pienenä. 8  9  Vuonna 1997 seura muutti Pohjois-Carolinaan ja siitä tuli Carolina Hurricanes. Nykyään Whalers muistetaan erityisesti omaperäisestä logostaan ja ”Brass Bonanza” -tunnuskappaleestaan. 10  11 
Seura perustettiin alun perin vuonna 1972 ja se pelasi Bostonissa, West Springfieldissä ja Hartfordissa WHA-liigaa vuodet 1972–1979 nimellä New England Whalers. Tammikuussa 1975 seura muutti Hartfordiin. 12  WHA:n lopetettua toimintansa vuonna 1979 seura liittyi NHL:ään, ja nimeksi vaihtui Hartford Whalers. Kauden 1996–1997 päätteeksi seura muutti Pohjois-Carolinaan, ja vaihtoi nimekseen Carolina Hurricanes. Seuran menestys Hartfordin vuosina oli varsin heikkoa: 18 kauden aikana joukkue selviytyi pudotuspeleihin kahdeksan kertaa ja ainoastaan kaudella 1985–1986 se selviytyi ensimmäiseltä kierrokselta jatkoon.
GP = ottelut, W = voitot, L = tappiot, T = tasapelit, OTL = tappiot jatkoajalla, Pts = pisteet, GF = tehdyt maalit, GA = päästetyt maalit, PIM = jäähyminuutit
