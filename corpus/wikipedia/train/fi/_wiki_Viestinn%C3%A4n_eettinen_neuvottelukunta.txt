Viestinnän eettinen neuvottelukunta  on Suomessa toimiva keskusteluelin, joka ottaa kantaa organisaatioiden viestintä- ja tiedotustoiminnan eettisiin kysymyksiin, neuvoo niihin liittyvissä asioissa  ja tulkitsee hyvää viestinnän tapaa. VENin taustajärjestöt ovat Viestinnän asiantuntijoiden ammattijärjestö Viesti, ProCom – Viestinnän ammattilaiset ry, Markkinoinnin, teknologian ja luovuuden liitto MTL sekä Julkisen alan tiedottajat JAT. 1 
Viestinnän eettisen neuvottelukunnan kannanotot perustuvat Viestinnän eettisiin ohjeisiin. Neuvottelukunta ottaa kantaa esimerkkitapausten esiin tuomiin toimintatapoihin ja eettisiin kysymyksiin. VEN ei tee yksilöitä tai yhteisöjä sitovia ratkaisuja, vaan arvioi kannanotoissaan toimintatavan eettistä kestävyyttä. 2  Se on neuvoa antava elin, jonka puoleen jonkin VENin taustajärjestön jäsen voi kääntyä. Neuvottelukunnan jäsenet edustavat tutkimusta ja koulutusta sekä alan edunvalvontaa. VEN kokoontuu noin joka toinen kuukausi. Toisin kuin esimerkiksi Mainonnan eettinen neuvosto, VEN ei veloita palveluistaan eikä konsultoi ennakolta yksittäisissä tapauksissa. Neuvottelukunta päättää kokouksissaan, mitkä sille tuodut tapaukset se ottaa käsiteltäväkseen. 1 
Verrattuna Julkisen sanan neuvostoon  tai Mainonnan eettiseen neuvostoon  Viestinnän eettinen neuvottelukunta ei jaa huomautuksia eikä käsittele yksittäisiä tapauksia julkisesti. 3 
Viestinnän eettinen neuvottelukunta on perustettu vuonna 2015, ja sen ensimmäiseksi puheenjohtajaksi valittiin dosentti Elisa Juholin. 3  Muut jäsenet neuvottelukunnan ensimmäisessä kokoonpanossa olivat professorit Pekka Aula ja Leif Åberg, etiikkatutkija Henrik Rydenfelt, Viestin toiminnanjohtaja Pia Valtonen, ProComin toimitusjohtaja Elina Melgin sekä viestintäjohtajat Päivi Sihvola Ilmarisesta ja Janne Laukkanen Suomen Asianajajaliitosta. 4  Kaudella 2018–2019 neuvottelukunnan puheenjohtaja on Henrik Rydenfelt.
