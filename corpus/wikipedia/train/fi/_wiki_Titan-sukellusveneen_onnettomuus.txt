Titan-sukellusveneen onnettomuus tapahtui kesäkuussa 2023, kun OceanGate Expeditionsin Titan-sukellusvene katosi 690 kilometrin päässä Kanadan rannikolta. Sukellusveneen oli tarkoitus mennä katsomaan RMS Titanicin hylkyä. Aluksella oli viisi henkilöä, muun muassa sen ohjaajana toiminut OceanGaten toimitusjohtaja Stockton Rush. OceanGate ilmoitti 22. kesäkuuta kaikkien sukellusveneessä olleiden kuolleen onnettomuudessa.
Yhdysvaltalaisen OceanGate Expeditionsin käyttämä sukellusvene Titan lähti matkaan perjantaina 16. kesäkuuta 2023 tutkimusalus MV Polar Princen kyydissä St John'sista, Kanadan Newfoundlandista, Pohjois-Atlantilla. Viidelle hengelle suunniteltu sukellusvene kuljetti matkustajia katsomaan vuonna 1912 uponneen RMS Titanicin hylkyä. 1  2  Alus saapui sukelluspaikalle 17. kesäkuuta, noin 690 kilometrin päässä Newfoundlandin rannikolta, ja sukellusoperaatio alkoi seuraavana päivänä 18. kesäkuuta kello 9.30 Newfoundlandin kesäaikaa . 3  4 
Yhteys Titaniin menetettiin tunnin ja 45 minuutin jälkeen aloitetusta sukelluksesta, jonka oli määrä kestää 11 tuntia. 5  Siinä vaiheessa sukellusvene saattoi olla noin 3 300 metrin syvyydessä. 6  Hengityskelpoisen ilman arvioitiin loppuneen torstaina 22. kesäkuuta noin kello 10 . 7  Myöhemmin samana päivänä löydettiin romua, joka oli peräisin sukellusveneestä. Romun todettiin viittaavan siihen, että sukellusvene oli menettänyt paineistuksen ja tuhoutunut. 5  OceanGate ilmoitti 22. kesäkuuta kaikkien sukellusveneessä olleiden kuolleen. 8  Sukellusveneen luhistuminen olisi tapahtunut millisekunneissa, ja matkustajat todennäköisesti menehtyivät heti. 6 
Onnettomuudessa kuolivat kaikki aluksen viisi matkustajaa: 9  5 
Matkustajat maksoivat kahdeksan päivän retkestä kukin 250 000 Yhdysvaltain dollaria eli noin 229 000 euroa. 2  Rush oli ollut aluksen ohjaajana vuodesta 2021 lähtien ja kyseessä oli hänen viides sukelluksensa. Rushin mukaan sukellusten vaikeuteen vaikuttavat merivirtaukset, jotka vaihtelevat päivittäin ja kausittain sekä eri syvyyksien mukaan. 10 
Yhtiötä oli aiemmin kritisoitu siitä, että turvallisuussäännöistä ei välitetty riittävästi. Vuodesta 2018 lähtien useat asiantuntijat olivat esittäneet epäilyksiä aluksen kyvystä kestää syvänmeren sukelluksia sillä perusteella, että se oli valmistettu hiilikuidusta eikä sitä ollut virallisesti testattu vakautta, lujuutta, turvallisuutta ja suorituskykyä koskevien alan turvallisuusstandardien osalta. 11  Lisäksi aluksen ohjaaminen oli toteutettu langattomalla Logitech F710 -peliohjaimella, 12  10  jossa oli muunnellut analogiset ohjaussauvat. 13 
Rush itse piti alustaan turvallisena ja sivuutti kritiikin väittäen, että alan toimijat tahtoivat estää uusia tulokkaita pääsemästä mukaan alan markkinoille. 11  Hänen mukaansa alalla olevat määräykset myös estivät kaupallisen sukellusvenealan kasvua ja innovaatiota. 10  Toisaalta hän oli vedonnut siihen, että riskinotto kuului elämään, ja luotti voivansa tehdä matkan turvallisesti, vaikka hän "rikkoisikin sääntöjä". 2  Ainakin vuoden 2022 sukelluksella matkan riskit oli tuotu esille myös matkustajien allekirjoittamassa vastuuvapauslausekkeessa, joka vapautti OceanGaten vastuusta siinä tapauksessa, jos matkalla sattuisi jotain. Mainitut riskit olivat fyysiset vammat, traumat ja kuolema. 14 
Vuodesta 2021 lähtien Titan oli tehnyt yhteensä 13 sukellusta, 15  joista kaksi suuntautuivat RMS Titanicin hylylle. Viimeisin sukellus oli hylylle suuntautuneista matkoista kolmas. Myös aiemmilla Titanilla tehdyillä sukelluksilla oli tapahtunut yhteysongelmia, joiden aikana sukellusvene ei kyennyt kommunikoimaan ulkomaailman kanssa. Teknisiä ongelmia oli ollut myös työntövoimajärjestelmän, luotaimen, kompassin ja aluksen tietokoneiden kanssa, 16  eikä sukellusveneellä ja sukelluksessa avustavalla laivalla ollut keinoa paikantaa toisiaan. 17 
