Itse ilkimys  on vuonna 2010 ilmestynyt tietokoneanimoitu 3D-elokuva. Elokuvan on tuottanut Universal Studios ja Illumination Entertainment. Elokuva julkaistiin Yhdysvalloissa 9. heinäkuuta 2010, Suomen ensi-ilta oli 15. lokakuuta 2010. Elokuva menestyi taloudellisesti. Elokuvassa ääninäyttelevät Steve Carell, Jason Segel, Russell Brand, Julie Andrews, Will Arnett, Kristen Wiig ja Miranda Cosgrove.
Elokuvalle on tehty jatko-osa, Itse ilkimys 2, jonka ensi-ilta oli heinäkuussa 2013.
Gru on tunnettu superrikollinen, joka asuu rauhallisessa kaupungissa lähiössä ystävänsä Tohtori Nefarion ja pienten keltaisten kätyriensä kanssa. Kun Gru kuulee, että joku on ryöstänyt Gizan Suuren Pyramidin, hän päättää panna paremmaksi ryöstämällä kuun, kutistamalla sen ja sitten pyytämällä lunnaita. Hän saa epäonnekseen kilpailijaksi uuden nuoren superrikollisen Vektorin, joka ryösti pyramidin. Vektori aikoo lyödä Grun laudalta ryöstämällä Kuun itse. Voittaakseen Vektorin Gru adoptoi kolme orpotyttöä hämätäkseen tätä, jotta hän saa ryöstettyä Vektorilta kutistajan, jota tarvitaan Kuun ryöstämiseen. Gru tulee aluksi kehnosti toimeen tyttöjen kanssa, mutta ajan myötä hän alkaa pehmetä tytöille.
