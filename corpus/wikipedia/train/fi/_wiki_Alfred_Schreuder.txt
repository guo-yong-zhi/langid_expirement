Seurajoukkueuran tilastot kattavat vain kansalliset sarjat.
Alfred Schreuder  on alankomaalainen jalkapallovalmentaja ja entinen keskikenttäpelaaja. Hän on toiminut viimeksi Ajaxin päävalmentajana.
Schreuder pelasi junioritasolla PSV Eindhovenin ja Feyenoordin juniorijoukkueissa. Ammattilaisuransa hän aloitti Feyenoordissa vuonna 1991, muttei saanut juurikaan vastuuta joukkueessa. 1  Hän siirtyi kesällä 1993 Feyenoordista RKC Waalwijkiin. 2  Waalwijkissa Schreuder pääsi pelaavaan kokoonpanoon ja edusti seuraa Eredivisiessä neljän kauden ajan. 
Waalwijkista Schreuderin ura jatkui NAC Bredaan, jota edusti myös Eerste Divisiessä joukkueen pudottua sinne kaudeksi 2000/01. Schreuder palasi kesällä 2003 Feyenoordiin,  jossa pelasi kaudella 2003/04 liigassa 25 ottelua. Kauden 2004/05 hän vietti lainalla Waalwijkissa. Uransa viimeiset ammattilaiskautensa Schreuder edusti FC Twenteä ja SBV Vitesseä. Hän lopetti uransa vuonna 2009. 1  3 
Lopetettuaan uransa tammikuussa 2009 Schreuder siirtyi Vitessen apuvalmentajaksi. Hän toimi tehtävässä kauden loppuun saakka. Kesällä 2009 hän siirtyi FC Twenteen. 2  Helmikuussa 2013 hän toimi hetken aikaa Twenten päävalmentajana Steve McClarenin saatua potkut. Schreuderilla ei kuitenkaan ollut valmentajadiplomia, joten hän siirtyi Michel Jansenin apuvalmentajaksi. 4  Schreuder suoritti valmentajatutkintonsa kesällä 2014. 5  Tämän jälkeen Schreuderista tuli Twenten päävalmentaja ja Jansen siirtyi apuvalmentajaksi. 6  Hän sai kuitenkin potkut elokuussa 2015 heikosti alkaneen kauden vuoksi. 7 
Lokakuun lopulla 2015 Schreuderista tuli Huub Stevensin apuvalmentaja TSG 1899 Hoffenheimissa. 8  Stevensin jätettyä tammikuussa 2016 seuran ja Julian Nagelsmannin noustua päävalmentajaksi jatkoi Schreuder uuden valmennustiimin apuvalmentajana. 9  Schreuder jätti Hoffenheimin tammikuussa 2018 siirtyen Erik ten Hagin apuvalmentajaksi Ajaxiin. 10 
Maaliskuussa 2019 TSG Hoffenheim vahvisti, että Schreuder palaa seuraan päävalmentajaksi kesällä 2019. Hänen sopimuksensa seuran kanssa on kolmivuotinen. 11 
Kesäkuussa 2020 TSG Hoffenheim paljasti, että Schreuder lopetti työnsä seuran päävalmentajana. 12  Schreuderin lähdön taustalla olivat erilaiset näkemykset seuran tulevaisuudesta ja kehittämisestä. 13 
Elokuussa 2020 Schreuder liittyi Ronald Koemanin valmennustiimiin ja hänestä tuli FC Barcelonan apuvalmentaja. 14  Schreuder sai Koemanin ja muun valmennustiimin tavoin potkut marraskuun alussa 2021. 15 
Tammikuussa 2022 Schreuderista tuli belgialaisseura Club Bruggen päävalmentaja. 16  Schreuderin johdolla Club Brugge hävisi vain yhden kevätkauden otteluistaan ja nousi liigan runkosarjan kakkossijalta mestariksi. 17  Kauden jälkeen Schreuder siirtyi Ajaxin päävalmentajaksi kesään 2024 ulottuvalla sopimuksella. 18  
Schreuderin johdolla Ajax aloitti kauden 2022/23 vahvasti ja hävisi vain yhden kauden 10 ensimmäisestä liigaottelustaan. Kauden edetessä tulokset kuitenkin kääntyivät ja lopulta Ajax ajautui Schreuderin johdolla voitottomien otteluiden putkeen. Seurajohto erotti hänet 27. tammikuuta 2023, kun Ajax oli pelannut Eredivisiessä 7 ottelua ilman voittoa ja joukkueen edellinen voitto oli marraskuun alusta Mestarien liigasta Rangersia vastaan. 19 
