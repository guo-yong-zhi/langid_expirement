Jam Rock Band on suomalainen yhtye, joka perustettiin Lappeenrannassa vuonna 1977. Yhtye oli suomalaisen rock'n'roll- ja rockabilly-tyylin edelläkävijöitä. Yhtyeen perustaja- ja ydinjäseniin kuuluvat lappeenrantalaiset veljekset Jouko ja Hannu Nykter. 1  Jam Rock Bandin tyyliä leimasivat yhtenäiset esiintymisasut, moniääninen doo-wop-laulu ja saksofonin käyttö. 2 
Yhtyeen suosion suurimmat vuodet ajoittuivat 1970-luvun loppuun ja 1980-luvun alkuun. Jam Rock Bandin ensimmäiset singlet saavuttivatkin menestystä Suosikin listoilla. 3 
Jam Rock Band hajosi vuonna 1984, mutta yhtye keikkailee kuitenkin yhä silloin tällöin. 1996 Megamania-levymerkki julkaisi Jam Rock Bandilta suomenkielisen albumin En liian vanha rokkaamaan. 1  Yhtye on tehnyt myös yhteistyötä Hannu Palon kanssa.
Yhtye perustettiin vuonna 1977 alunperin cover-yhtyeeksi ja se soitti keikoillaan mm. Hurriganesia. Ensimmäinen keikka oli Lauritsalan koululla järjestetyssä iltatapahtumassa. Yhtyeen kokoonpanona oli Jouko Nykter , Hannu Nykter , Matti Hämäläinen  sekä Jimi Sumén . Jimi Sumén oli rumpalina vain yhtyeen ensimmäisenä vuotena, ja pian hänen tilalleen tuli rumpaliksi Kalle Kähkönen. Ennen Jam Rock Bandin perustamista osa yhtyeen jäsenistä oli soittanut progressiivista rockia Hamlet-nimisessä yhtyeessä. Ensimmäisen doo-wop-keikkansa Jam Rock Band teki Lappeenrannan VPK-talolla 1978. 4  
Vuonna 1978 Jam Rock Band julkaisi ensimmäisen singlensä ”Come On Rock”, jossa oli kappaleet ”Come on rock” sekä ”Devil”. Singlen julkaisijana toimi juuri perustettu Poko Rekords. Yhtye esiintyi alkuaikoina paljon seurojentaloilla ja VPK-taloilla. Soittaminen oli yhtyeen jäsenille pääasiassa harrastus ja heillä kaikilla oli arkena omat päivätyönsä. Jam Rock Bandin ensimmäinen LP ”Wax” ilmestyi syyskuussa 1979. Tuolloin yhtyeessä oli mukana myös saksofonisti Rauno Paananen. 1980-luvun alkupuolella rockabilly- ja rock and roll -buumi alkoi hiipua, ja se näkyi myös Jam Rock Bandin suosiossa. Keikat vähenivät ja yhtye lopetti vuonna 1984. Yhtye palasi kuitenkin ajoittain soittamaan keikkoja ja julkaisi vielä Megamania-levymerkin kautta vuonna 1996 suomenkielisen levyn ”En liian vanha rokkaamaan”. Levy tehtiin suomenkielisenä Atte Blomin ehdoituksesta ja sanoitukset siihen teki Pasi Tanskanen. 1 
2000-luvulla yhtye on tehnyt muutamia keikkoja vuosittain. Syyskuussa 2022 Jam Rock Band järjesti 45-vuotis juhlakonserttinsa Lappeenrannan kehruuhuoneella. 5 
