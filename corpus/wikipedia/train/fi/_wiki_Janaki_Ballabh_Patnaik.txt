Janaki Ballabh Patnaik  oli intialainen toimittaja, kirjailija ja poliitikko, joka toimi Odishan pääministerinä kolme kautta. 1  1970-luvulla Patnaik toimi puolustusministeriössä valtioministerinä, jonka jälkeen vuonna 1980 hänestä tuli Odishan pääministeri ensimmäistä kertaa. 2 
Patnaik on ollut osallisena useissa kohuissa. 1  Ensimmäisellä kaudellaan osavaltion pääministerinä hän kieltäytyi toimimasta puolueeseensa kuuluvia raiskauksesta ja murhasta syytettyjä jäseniä vastaan, kunnes Indira Gandhi nuhteli häntä tapauksen johdosta. Vuonna 1986 The Illustrated Weekly of India -kuvalehti julkaisi artikkelin, joka syytti Patnaikia työnhakijoidensa seksuaalisesta hyväksikäytöstä. Patnaik haastoi lehden oikeuteen ja voitti anteeksipyynnön vuonna 1997. Häntä tuolloin avustanutta asianajajaa syytettiin Anjana Mishran seksuaalisesta häirinnästä samana vuonna, kaksi vuotta myöhemmin Mishra väitti kolmen miehen raiskanneen hänet Patnaikin käskystä. 2  3 
Politiikan ulkopuolella Patnaik muistetaan kirjailijana ja kääntäjänä, joka hallitsi orijan ja sanskritin kielet. Hän käänsi Mahabharatan, Ramayanan ja Bhagavad Gitan orijaksi 1  sekä julkaisi neljätoista kirjaa sanskritiksi. 4  Hän myös kirjoitti Buddhan elämäkerran. 2 
