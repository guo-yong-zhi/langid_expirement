Duce  oli fasistisen Italian diktaattorina vuosina 1922–1945 hallinneen Benito Mussolinin käyttämä titteli. Hän otti tittelin käyttöön vuonna 1925 ollessaan pääministerinä. Fasistien suuri neuvosto erotti Mussolinin 25. heinäkuuta 1943. Hän toimi vielä vuosina 1943–1945 Italian sosiaalisen tasavallan Ducena.
Italian kielen sanan duce kantasanana on latinan dux . Se on sukua venetsian kielen sanalle doge, jolla viitattiin italialaisten kaupunkivaltioiden hallitsijoihin keskiajalla ja renessanssin aikana. Englannin kielessä ja useimmissa romaanisissa kielissä herttuaa tarkoittava sana tulee dux-sanasta .
Sana tuli käyttöön italian kielessä Italian yhdistymisen aikoihin Giuseppe Garibaldia ylistävässä propagandassa. 1  Garibaldi ei kuitenkaan ottanut titteliä virallisesti käyttöön. Ensimmäisessä maailmansodassa Italian kuningas Viktor Emanuel III käytti propagandassa titteliä Duce Supremo. Tämä viittasi kuninkaan rooliin Italian asevoimien ylimpänä komentajana. 2  Maailmansodan jälkeen Gabriele D’Annunzio antoi tittelin itselleen ollessaan ”Carnaron hallinnon”  johtaja. 3  
Mussolinin seuraajat kutsuivat häntä Duceksi jo 1910-luvulla hänen ollessaan Italian sosialisten puolueen Avanti!-lehden päätoimittaja. 4 
Toisen maailmansodan jälkeen italian kielessä duce-sana viittaa yksinomaan Mussoliniin, eikä sitä käytetä muissa johtajuuteen viittaviissa yhteyksissä. Italiassa johtajasta voidaan nykyään käyttää sana capo tai englannin kielestä johdettua sanaa leader. 
