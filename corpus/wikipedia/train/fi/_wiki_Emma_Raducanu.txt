Emma Raducanu  on brittiläinen tennispelaaja ja grand slam -voittaja. WTA-maailmanlistalla hän on sijoittunut parhaimmillaan kaksinpelissä sijalle 150 elokuussa 2021. 1  Hänen isänsä on romanialainen ja äitinsä kiinalainen. 2  Raducanu syntyi Kanadassa, mutta perhe muutti Britanniaan hänen ollessaan kaksivuotias. 3 
Raducanu saavutti 18-vuotiaana naisten kaksinpelin grand slam -mestaruuden Yhdysvaltain avoimissa 2021. 4 
Raducanu aloitti vuoden 2021 maailmanlistan sijalta 343. Hän ei kilpaillut ollenkaan helmikuun 2020 ja kesäkuun 2021 välisenä aikana keskittyäkseen opiskeluun, ja myös käynnissä olleen koronaviruspandemian vuoksi. 5  Raducanu pelasi uransa ensimmäisessä WTA-turnauksessaan Nottinghamissa kesäkuussa 2021. 6  Grand slam -turnauksen pääsarjassa hän pelasi ensimmäisen kerran Wimbledonissa 2021, missä hän eteni villin kortin pääsarjaan saaneena neljännelle kierrokselle. Hänestä tuli nuorin 16 parhaan joukkoon edennyt brittinainen avoimella aikakaudella ollessaan 18 vuotta ja 239 päivää vanha. 2  Hän voitti turnauksen kolmannella kierroksella Sorana Cîrstean. Neljännellä kierroksella hän joutui luovuttamaan Ajla Tomljanovićia vastaan oltuaan tappiolla 4–6, 0–3. 7 
Elokuussa Raducanu eteni WTA 125K -turnauksen loppuotteluun Chicagossa, häviten siellä toiselle 18-vuotiaalle Clara Tausonille. 8  5  Elo-syyskuussa pelatussa Yhdysvaltain avoimissa maailmanlistan sijalla 150 ollut Raducanu eteni karsintojen kautta pääsarjaan, missä voitti Stefanie Vögelen, Zhang Shuain, Sara Sorribes Tormon, Shelby Rogersin, olympiakultaa kuukautta aiemmin voittaneen Belinda Bencicin ja María Sákkarin ja selvitti tiensä loppuotteluun. 3  Raducanusta tuli historian ensimmäinen pelaaja, joka eteni karsintojen kautta grand slam -finaaliin. Loppuottelussa hän voitti Kanadan Leylah Fernandezin luvuin 6–4, 6–3. Hän ei hävinnyt turnauksessa erääkään. Edellisen kerran brittiläinen nainen voitti tenniksen grand slam -turnauksen vuonna 1977 . Ison-Britannian valtiojohdosta kuningatar Elisabet II ja pääministeri Boris Johnson onnittelivat Raducanua historiallisesta saavutuksesta. 9  8  10 
