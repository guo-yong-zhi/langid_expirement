Antoine Louis Claude Destutt, comte de Tracy   oli ranskalainen upseeri ja filosofi, joka ennen kaikkea muistetaan "ideologia"-käsitteen keksijänä. 1  2  3 
Tracy kuului skotlantilaistaustaiseen aatelissukuun. Hän sai koulutuksen kotonaan ja Strassburgin yliopistossa, jossa hänet huomattiin ennen kaikkea urheilullisista taidoistaan. Hän lähti sotilasuralle, ja Ranskan vallankumouksen puhjettua hän osallistui aktiivisesti Bourbonnais'n maakuntakokoukseen. Hänet valittiin aateliston edustajaksi säätyjen yleiskokoukseen, jossa hän istui ystävänsä Gilbert du Motier de Lafayetten rinnalla. Keväällä 1792 hän sai maréchal de camp -sotilasarvon pohjoisen armeijan ratsuväen komentajana, mutta vallankumouksen edetessä otti toistaiseksi virkavapaata ja asettui Auteuiliin, jossa hän Nicolas de Condorcet'n ja Pierre Jean Georges Cabanisin kanssa omistautui tieteellisille tutkimuksille. Terrorin aikana hänet vangittiin lähes vuodeksi, jonka aikana hän opiskeli Étienne Bonnot de Condillacia ja John Lockea ja luopui luonnontieteistä filosofian hyväksi. Cabanisin esityksestä hänet nimitettiin Ranskan instituutin jäseneksi. Ranskan keisarikunnan aikana Tracy oli senaatin jäsen, mutta osallistui vain vähän sen keskusteluihin ja vastusti Napoleonin valtaa. Bourbon-restauraation aikana hänestä tuli Ranskan pääri, mutta hän vastusti hallituksen taantumuksellisuutta ja pysyi oppositiossa. Vuonna 1808 hänet valittiin Ranskan akatemian jäseneksi Cabanisin tilalle. 1  2  3  
Tracy herätti aluksi huomiota muistelmillaan, jotka muodostivat ensimmäisen luonnoksen hänen kattavasta ideologiaa käsittelevästä teoksestaan. Destutt de Tracy keksi sanan idéologie  vuonna 1796 nimeksi omalle "ideatieteelleen". Hänen pääteoksensa ovat Elements d'ideologie , jossa hän esitti aikaisempien monografioidensa täydellisen selostuksen, ja joka on yritys soveltaa puhtaasti tieteellistä lähestymistapaa henkisen toiminnan selittämiseen, Commentaire sur l'esprit des lois de Montesquieu  js Essai sur le genie et les ouvrages de Montesquieu . Tracyn tekstejä käänsin englanniksi hänen ihailijansa Thomas Jefferson. Auteuilin "ideologien" seuraan kuuluivat Cabanisin ja Tracyn lisäksi Constantin François de Chassebœuf ja Dominique Joseph Garat. Tracy oli täysin samaa mieltä Cabanisin materialististen näkemysten kanssa, joskin jälkimmäisen huomio kiinnittyi enemmän fysiologiseen, Tracyn taas ihmisen psykologiseen tai "ideologiseen" puoleen. Tracy korosti inhimillisten aistimusten merkitystä tiedon muodostumisessa ja aistimusten fysiologista luonnetta. Hänen mukaansa ihmisen ajattelu ei ole muuta kuin hermoston toimintaa. Ihmisen käyttäytymisen neljä aluetta - havaitseminen, muisti, arvostelukyky ja tahto - käyttävät kaikki erilaisia aistimusten yhdistelmiä. Tiedon todentaminen on täysin riippuvainen aisteista. 1  2  3 
