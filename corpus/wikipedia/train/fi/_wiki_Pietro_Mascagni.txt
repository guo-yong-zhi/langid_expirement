Pietro Mascagni  oli yksi tärkeimpiä italialaisia säveltäjiä 1900-luvun vaihteessa.
Mascagni opiskeli nuoruudessaan musiikkia Milanon konservatoriossa ja toimi vuosina 1895–1902 Gioacchino Rossinin mukaan nimetyn Pesaron konservatorion johtajana. Lisäksi hän oli muutamia vuosia erään matkustelevan oopperaseurueen kapellimestarina. Vuonna 1902 Mascagni teki konserttimatkan Yhdysvaltoihin, jossa hän johti omia oopperoitaan, ja vuonna 1911 konserttikiertueen Etelä-Amerikkaan. Vuonna 1929 Mascagni kutsuttiin Italian akatemian jäseneksi. 1 
Mascagnin vuonna 1890 ensiesityksensä saanut ooppera Cavalleria rusticana oli sensaatio ja suurin vaikuttaja verismin esiinmarssissa. Cavallerian lisäksi L’amico Fritz ja Iris ovat pitäneet suosionsa Euroopassa. Mascagni sävelsi 15 oopperaa, yhden operetin, useita orkesteriteoksia, lauluja ja pianomusiikkia. Elinaikanaan hän oli hyvin suosittu niin säveltäjänä kuin kapellimestarinakin.
