Kvanttiluku on mikä tahansa niistä luvuista, jotka yhdessä määrittävät minkä tahansa systeemin kvanttitilan kvanttimekaniikassa.
Atomissa elektronin kvanttilukuihin kuuluvat yleensä pääkvanttiluku n, sivukvanttiluku l, magneettinen kvanttiluku m ja spinkvanttiluku s. Ne ovat kokonaislukuja, paitsi spinkvanttiluku, joka on fermioneilla  aina puoliluku ja bosoneilla  kokonaisluku. Kvanttilukujen n, l ja m yhdistelmä kertoo elektronin elektronitilan, jota kutsutaan orbitaaliksi. Pääkvanttiluku ilmaisee elektronikuoren missä elektroni sijaitsee eli se kertoo elektronin energiatilan. Sivukvanttiluvun suurin mahdollinen arvo saadaan yhtälöstä l = n–1, ja se määrää sen avaruuden osan muodon, jossa elektroni sijaitsee. Sivukvanttilukuja voidaan merkitä numeroilla 0, 1, 2, ... tai kirjaimilla s, p, d, f, ... Magneettinen kvanttiluku ilmoittaa magneettikentässä olevan elektronin energiatasot ja elektronipilven suuntautumisen eli se erottelee eri p-, d- ja f-orbitaalit toisistaan. 
