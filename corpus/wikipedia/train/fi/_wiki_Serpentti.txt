Serpentti  on puuvalmisteinen mutta vaskipuhaltimeksi luokiteltu, trumpettia muistuttava puhallinsoitin, joka soi basson äänialalla. Se oli käärmeen muotoinen. 1  Suoraksi vedettynä soittimen pituus on noin 2,5 metriä. 2  
Soitin kehitettiin noin vuonna 1590 ja sitä käytettiin 1800-luvun puoleenväliin saakka, satunnaisesti myöhemminkin. 3 
Serpentissä on maljamainen suukappale, ja soitin on kartiomaisesti porattu, mensuuriltaan erittäin laaja. Serpentissä on kuusi sormiaukkoa, ja siihen on myöhemmin lisätty suljettuja läppiä, enimmillään seitsemän. Soittimen ääniala on C–c².
Serpentin loistoaikaa oli 1700-luku. Aluksi sitä käytettiin sotilassoittimena vain Ranskassa, mutta 1700-luvun lopulla se levisi muuallekin Eurooppaan. Felix Mendelssohn ja Richard Wagner käyttivät serpenttiä vahvistamaan orkesterin bassorekisteriä, mutta sen tilalle tulivat pian bassotuuba ja ofikleidi. 
