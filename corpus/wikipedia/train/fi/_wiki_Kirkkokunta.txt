Kirkkokunta on kristillisten seurakuntien tai kirkkojen muodostama yhteisö, jolla on yhteinen oppi. Usein kirkkokunnalla tarkoitetaan maailmanlaajuista samanuskoisten yhteisöä, jolla on yhteinen oppi, esimerkiksi luterilainen kirkkokunta. 
Nimitystä voidaan käyttää myös yhteisöstä, jolla on maailmanlaajuinen keskusorganisaatio, esimerkiksi roomalaiskatolinen kirkko. Toisaalta esimerkiksi ortodoksit käyttävät Suomessa rekisteröidystä uskontokunnasta nimitystä ortodoksinen kirkkokunta. 
Asiayhteydestä riippuen kirkkokunta-sanan synonyyminä käytetään sanoja kirkko, tunnustuskunta tai uskontokunta. Katolisesta kirkosta puhutaan kirkkona, koska se on yksi organisaatio; luterilaisista puhutaan tunnustuskuntana, koska luterilaisuuden määräävä piirre on luterilainen tunnustus; anglikaanisia ja episkopaalisia kirkkoja ja myös reformoituja uskonsuuntauksia nimitetään usein kirkkokunnaksi.
