Veronumero on 12 merkin yksilöllinen numerosarja, jota käytetään Suomessa rakennusalalla. Henkilön veronumero merkitään kuvalliseen henkilötunnisteeseen, joka on pidettävä esillä rakennustyömaalla työskennellessä. Kaikki rakennusalan työntekijät on myös merkittävä julkiseen veronumerorekisteriin. 1 
Henkilöasiakkaat saavat veronumeron verokortin yhteydessä ja ammatinharjoittajat ennakkoverolipulla. Veronumeron saa myös pyytämällä sitä verotoimistosta. Ulkomaalaisten rakennusalan työntekijöiden on aina haettava veronumeroa. Työnantaja voi tilata veronumerot keskitetysti toimittamalla verotoimistoon työntekijöittensä henkilötunnukset. 2  Verohallinnon internetsivuilla on tarkat ohjeet veronumeron hakemiseen.
Veronumerolain mukaan rakennusalan veronumerot on ilmoitettava Verohallinnolle rakennusalan veronumerorekisteriin. Verottaja ei rekisteröi veronumeroita automaattisesti niiden antamisen yhteydessä. Rekisteröinnin voi hoitaa työntekijä itse, mutta yleensä työnantaja ilmoittaa työntekijöiden veronumerot kootusti. Ilmoittaminen on maksutonta ja onnistuu myös veronumeroiden tilaamisen yhteydessä. 3  4  Jos työnantajalla on jo veronumerot, hän voi ilmoittaa työntekijät rekisteriin lähettämällä veronumeropyynnön. 2 
Veronumeron käyttöä säätelee veronumerolaki, jonka tarkoituksena on estää harmaata taloutta ja auttaa kartoittamaan Suomessa väliaikaisesti oleskelevien ulkomaalaisten työntekijöiden määrää. Veronumerolaki astui voimaan 15. joulukuuta 2011. Uusilla rakennustyömailla veronumeron käyttöä on edellytetty 1. syyskuuta 2012 alkaen, mutta vanhoille työmaille siirtymäaikaa annettiin maaliskuun 2013 alkuun asti. 5 
