Tarkennus: käytännössä lähteetön
Cinelerra on vapaa, avoimen lähdekoodin ohjelma epälineaariseen videoditointiin. Ohjelmasta on versiot Linux ja Mac OS X -käyttöjärjestelmille. Cinelerra on Heroine Virtualin kehittämä ja se on julkaistu GNU GPL -lisenssillä. Yksi Cinelerran tärkeimmistä ominaisuuksista on mahdollisuus koota video täysin erillisistä elementeistä eli kompositointi .
Cinelerra julkaistiin ensimmäisen kerran 1. elokuuta vuonna 2002, ja se perustui osittain aiemmin julkaistulle Broadcast 2000 -videoeditointiohjelmalle. Vuonna 2001 Heroine Virtual veti Broadcast 2000 -ohjelman pois levityksestä.
Cinelerra sisältää tuen erittäin korkealaatuiselle ja korkeatarkkuuksiselle videolle ja äänelle. Se kykenee työstämään ääntä 64-bitin tarkkuudella, ja se voi toimia sekä RGBA että YUVA -väriavaruuksissa käyttäen liukulukuja ja vastaavasti 16-bittistä kokonaislukuesitysmuotoa. Cinelerra on riippumaton videon resoluutiosta ja kehysnopeudesta, mistä seuraa, että se tukee minkä nopeuksista ja tarkkuuksista videota tahansa.
Cinelerran käyttöliittymä on samankaltainen muiden epälineaaristen videoeditointiohjelmien, kuten Adobe Premiere Pro -ohjelman, käyttöliittymien kanssa. Koska Cinelerralla onnistuu myös kompositiointi, voidaan sen käyttöliittymää pitää myös erityisesti kompositiointiin suunniteltujen ohjelmien, kuten Adobe After Effects tai Shake -ohjelmien, kaltaisena. Käyttäjä hallitsee ohjelmaa neljän ikkunan avulla:
Cinelerran käyttöliittymä saa usein kritiikkiä, koska se ei myötäile kummankaan yleisen työpöytäympäristön, GNOMEn eikä KDE:n käyttöliittymää.
Cinelerra on saanut jalansijaa erityisesti aitoa Linuxille tehtyä videoeditointiohjelmaa haluavien Linux-harrastajien keskuudessa. Cinelerran ammattilaistasoista käyttöä mainostaa eniten Linux Media Arts, joka myy Cinelerraa osana videoeditointiin tarkoitettua laitteisto–ohjelmisto-pakettiaan.
National Association of Broadcasters  palkitsi Cinelerran vuonna 2004 Electronic Media Show -tapahtumassaan Bob Turnerin ”Making the cut” -palkinnolla. Perusteena palkinnolle oli se, että Cinelerra on käytännössä paras ja kiinnostavin tuote jälkituotantoa varten.
Heroine Virtual tekee uuden version Cinelerrasta puolen vuoden välein saatavaksi vain lähdekoodimuodossa. Heroine Virtualin kanssa toimiva yhteisö ilmoittaa säännöllisesti ohjelmointivirheistä ja käytettävyysongelmista Heroine Virtualille. Yleensä parannusehdotukset eivät johda välittömiin toimenpiteisiin, ja niinpä parannusten toteutumista saa odottaa vasta seuraavassa Cinelerran versiossa. Johtuen ohjelmakehityksen viiveestä ja ohjelman levittämisen luonteesta, joukko vapaiden lähdekoodiin pohjautuvien ohjelmien kehittäjiä päätti tehdä Cinelerrasta oman versionsa. Tämän version nimenä on Cinelerra-CV .
Cinelerra-CV antaa koko yhteisön päästä käsiksi lähdekoodiin ja niiden muutoksiin. Postituslistat ja IRC -kanava mahdollistavat yhteisön välisen toiminnan: kokeneemmat käyttäjät voivat auttaa vähemmän kokeneita käyttäjiä ja ohjelmistokehittäjät voivat pitää teknisiä keskusteluja. Cinelerra-CV -version etuihin kuuluu se, että se on saatavilla monille Linuxin eri jakeluversioille. CV käyttää eri käännösympäristöä: järjestelmäkirjastoja käytetään laajasti ja GNU Autotools -työkaluja käytetään ohjelmointikielen kääntäjän ohjaamiseen.
Vaikka Cinelerra-CV on teknisesti alkuperäisestä Cinelerrasta erillään, on suhde Heroine Virtualin ja Cinelerra-CV:n välillä ystävällismielinen. Cinelerra-CV:n versioiden numerointi seuraa Heroine Virtualin Cinelerran numerointia. Kun Heroine Virtual julkaisee uuden Cinelerran version, Cinelerra-CV tutkii julkaisun muutoksia edelliseen versioon verrattuna ja yhdistelee muutokset myös omaan versioonsa. Cinelerra-CV:n versionumeroiden lopussa on lyhenne CV ilmentämässä yhteisöversiota .
