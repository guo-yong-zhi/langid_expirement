
Skärholmen on yksi Ruotsin pääkaupungin Tukholman kaupunginosista. Se sijaitsee eteläisen Tukholman alueella , ja kuuluu Skärholmenin kaupunginosa-alueeseen. Kaupunginosaa rajaavat Sätran ja Vårbergin kaupunginosat, sekä Huddingen ja Ekerön kunnat. Skärholmen muodostettiin vuonna 1963, ja se on pinta-alaltaan 1,89 neliökilometrin suuruinen. Asukkaita kaupunginosassa on noin 7 600. Vuoden 2004 lopussa 41 prosentilla sen asukkaista oli ulkomaalainen tausta.
Skärholmenin asemakaava laadittiin 1963. Asuinalue rakennettiin vuosina 1964–1968 ja ostoskeskus 1966–1968. Tukholman kaupunkisuunnittelijat olivat suunnitelleet Skärholmenin Lounais-Tukholman merkittäväksi aluekeskukseksi. Sinne rakennettiin muun muassa 4000-paikkainen autojen paikoitustalo, joka oli silloin koko Euroopan suurin. Myöhemmin suunnitelmat osoittautuivat ylimitoitetuiksi. Skärholmenin rakentaminen innoitti Ikean avaamaan vuonna 1965 suuren tavaratalonsa läheiseen Kungens Kurvaan. Ingrid Uddenbergin suunnittelema Skärholmenin kirkko valmistui vuonna 1976. Vuonna 2001 kaupunginosan keskuksesta rakennettiin köysirata mäen päällä sijaitsevalle asuinalueelle. 1 
Kaupunginosassa sijaitsee Skärholmenin metroasema.
