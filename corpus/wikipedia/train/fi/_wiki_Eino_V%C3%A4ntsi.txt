Eino Väntsi  oli talollisenpoika ja suomalainen harrastaja-arkeologi.
Väntsi kirjoitti toukokuun lopulla 1931 Kansallismuseoon kirjeen kotoaan Johanneksen Kaijalan kylästä. Kirjeessä oli näytteeksi joitakin saviastioiden paloja, jotka Väntsi oli löytänyt kotitalonsa puutarhasta. Väntsi on jälkikäteen myöntänyt nähneensä unta siitä, että kotitalon keskimmäisen ikkunan alle omenapuun istuttamista varten lyödyn seipään kohdalla maan sisällä oli merkillisiä saviruukun kappaleita. Heti herättyään Väntsi oli mennyt lapioimaan kyseistä kohtaa ja löytänyt ruukunpalaset.
Helsingistä lähti pian vastauskirje Johannekseen. Arkeologi Sakari Pälsi kävi toteamassa löytöpaikan, ja sen johdosta kampakeramiikan kauteen erikoistunut arkeologi Aarne Äyräpää nimitettiin Väntsin tilalla järjestettyjen ensimmäisten kaivausten esimieheksi. Arkeologit saapuivat Väntsin tilalle syyskuussa 1931. Äyräpään ja hänen ryhmänsä kanssa työskennellyt Väntsi oli kiinnostunut arkeologin työstä ja oppi nopeasti tunnistamaan tavallisimmat löydöt. Lähtiessään Johanneksesta Äyräpää valtuutti Väntsin tarkastamaan kaivausten aikana saamansa vihjeen toisesta löytöpaikasta samassa kylässä. Myöhemmin myös August Paakkasen talon Myllykankaalle tehdyistä koekuopista oli löytynyt kivi-iskoksia ja keramiikan palasia. Kansallismuseon löytöluetteloon on kirjattu useita Väntsin lähetyksiä. 
Arkeologisesti 1930-luvun loppu oli Johanneksessa aktiivista aikaa. Sakari Pälsi teki kaivauksia Kaijalan ja Rokkalan kylissä, Esko Sarasmo Rokkalassa. Eino Väntsi oli tuolloin sotaväessä eikä voinut osallistua. Sukulaiset ja kyläläiset tiesivät kuitenkin hänen harrastuksistaan, joten hänelle kerrottiin alueen löydöistä. 
Väntsi kävi myöhemmin useaan otteeseen Karjalassa entisellä kotiseudullaan. 1 
