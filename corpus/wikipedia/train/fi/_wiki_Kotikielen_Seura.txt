Kotikielen Seura on Helsingissä toimiva tieteellinen yhdistys, joka on perustettu vuonna 1876. Seura pyrkii edistämään suomen kielen tutkimusta, tuntemusta ja käyttöä. Se julkaisee neljästi vuodessa tieteellistä aikakauslehteä Virittäjää sekä myöntää apurahoja ja palkintoja.
Virittäjä esittelee suomen kielen ja sen opetuksen tutkimusta. Lehti julkaisee artikkelien lisäksi myös alaa koskevia esseitä, katsauksia, havaintoja ja kirja-arvosteluja sekä keskustelupuheenvuoroja. Virittäjä on perustettu vuonna 1897.
Seura kokoontuu viisi kertaa vuodessa Tieteiden talossa. Sillä on noin 700 jäsentä. Kunniajäseniä ovat Auli Hakulinen, Kaisu Juusela, Eero Kiviniemi, Lea Laitila, Pirkko Nuolijärvi ja Heikki Paunonen. Seuran puheenjohtaja on tohtori Mari Siiroinen. 1 
Sääntöjen mukaan yhdistyksen tarkoituksena on kerätä ja selvitellä kaikkea, mikä voi edistää suomen kielen tuntemista ja käyttöä, ja siten myös virittää ja pitää vireillä suomen kielen tutkimisen harrastusta yliopistonuorisossa. 2  
Tarkoituksensa toteuttamiseksi seura järjestää kokouksia, joissa pidetään esitelmiä sekä keskustellaan seuran työalaan kuuluvista kysymyksistä, julkaisee aikakauslehteään ja harjoittaa tarvittaessa muutakin julkaisutoimintaa sekä edistää, sikäli kuin rahavarat sallivat, suomen kielen ja sen sukukielten ainesten tallentamista ja tutkimista. Lisäksi seura selvittelee suomen kielen käyttöä koskevia kysymyksiä. 2 
Seuran vuosijäseneksi pääsee nykyinen tai entinen ylioppilas tai yliopiston opiskelija, joka suorittaa jäsenmaksun. 2 
