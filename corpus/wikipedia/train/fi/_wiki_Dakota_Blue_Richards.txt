
Dakota Blue Richards  on englantilainen näyttelijä, joka teki ensiesiintymisensä joulukuussa 2007 Kultainen kompassi -elokuvan pääroolissa Lyra Belacquana. 2  3  Richardsilla on päärooli myös vuonna 2009 ilmestyneessä elokuvassa Kuuprinsessa. 4  Richards näytteli yhtä päärooleista Skins – liekeissä -televisiosarjan viidennellä ja kuudennella tuotantokaudella 2011–2012, ja vuodesta 2015 hän on esiintynyt televisiosarjassa Nuori Morse.
Richardsin äiti, sosiaalityöntekijänä toimiva Michaela Richards on yksinhuoltaja. Richardsin isän nimeä ei ole ilmoitettu virallisesti edes syntymätodistuksessa 1 , mutta Richardsin toinen nimi juontuu hänen isänsä lempinimestä Blue. 5  Etunimen Dakota valintaan puolestaan vaikutti äidin ystävystyminen sioux-intiaanien kanssa vaihto-oppilasvuonnaan Yhdysvalloissa. 1 
Richards syntyi Lontoossa, 1  mutta Michaela muutti pian tyttärensä syntymän jälkeen Brightoniin, missä Richards kävi koulunsa. Koulun ohella hän harrasti teatteria, ja 11-vuotiaana hänet hyväksyttiin K-Bis-teatterikouluun. 6  Hän piti näyttelemistä kuitenkin vain mukavana harrastuksena eikä unelmoinut näyttelijän ammatista. 7 
Richards valittiin kesäkuussa 2006 Kultaisen kompassin rooliinsa Cambridgessa järjestetyn koe-esiintymisen perusteella. Kaikkiaan eri puolilla maata järjestetyissä koetilaisuuksissa kävi onneaan yrittämässä yli 10 000 tyttöä. Richards oli kuullut avoimista koe-esiintymisistä perhetutulta, joka puolestaan oli huomannut aiheesta maininnan televisiossa. Richards sai äidiltään kyydin Cambridgeen sillä ehdolla, ettei kyseisenä päivänä sataisi. 8  Kirjailija Philip Pullman, jonka kirjoittaman Universumien tomu -trilogian ensimmäiseen osaan elokuva perustuu, kehui Richardsin valintaa loistavaksi niin hahmolle sopivan ulkonäön kuin näyttelijäntaitojenkin osalta. 8  Ohjaaja Chris Weitz kommentoi, että ”Dakota teki odotusarvoisesti äärimmäisen vaikeasta valinnasta melko helpon”. 9 
Kultaisen kompassin kuvaukset alkoivat 4. syyskuuta 2006. 10  Pääosanäyttelijänä Richards joutui olemaan paikalla 98 päivänä kaikkiaan sadasta kuvauspäivästä. 11  Kuvausten aikana hän sai yksityisopetusta. 1  Elokuva sai ensi-iltansa 5. joulukuuta 2007. Kriitikoilta se sai laimean vastaanoton ja menestyi varsinkin Yhdysvalloissa huonosti myös lipputulojen osalta. Yhdistettynä alkaneeseen taloudelliseen taantumaan elokuvan heikko menestys johti siihen, että suunnitellut jatko-osat hyllytettiin. 12  Kriitikoiden arviot Richardsin roolityöstä olivat kuitenkin yleensä myönteisiä. Roger Ebert kuvasi Richardsia ”ihastuttavaksi löydöksi”. 13  The Guardianissa Peter Bradshaw piti suoritusta hyvänä, joskin hän totesi Richardsin roolia varten omaksuman ”kovan ’katupojan’ aksentin” katoavan silloin tällöin. 14 
Jo paljon ennen Kultaisen kompassin ensi-iltaa Richards valittiin päärooliin myös toiseen nuorille suunnattuun fantasiaelokuvaan, Elizabeth Goudgen kirjaan perustuvaan Kuuprinsessaan. 4  Vaikka Gábor Csupón ohjaama elokuva sai kriitikoilta kylmän vastaanoton, Richardsin roolisuoritus sai osakseen vaihtelevia arvioita. The Hollywood Reporterin Michael Rechtshaffenin mukaan Richards on elokuvan kantava voima 15  ja Varietyn Joe Leydon totesi, että monien vanhempien kanssanäyttelijöidensä naamanvääntelyyn ja ylinäyttelemiseen verrattuna Richards on roolissaan ”sentään hyvin johdonmukainen, jos ei mieleenpainuvan hurmaava”. 16  The Sunin arvostelussa Richardsin ja muiden pääosanäyttelijöiden suorituksia kuvattiin ajoittain tuskallisiksi katsella 17  eikä Richards onnistunut Empiren Helen O’Haran mielestä herättämään katsojien mielenkiintoa. 18 
Vuonna 2008 Richards esiintyi pääosassa BBC:n Emmy-palkitussa 19  televisioelokuvassa Dustbin Baby, joka perustuu Jacqueline Wilsonin samannimiseen nuortenkirjaan. Richardsin mukaan rooli oli siinä mielessä vaikea, että hänen roolihahmonsa April oli hyvin erilainen kuin hän itse: ”Toisaalta hän käy läpi tavallisia asioita joihin voin samaistua, kuten riitelyä vanhempien kanssa tai epämieluisia lahjoja. Mutta toisaalta hänellä on ollut tosi vaikea elämä. Sisäoppilaitokset ja lastenkodit ovat aivan toista kuin minun elämäni. Hän ei tunne yhteenkuuluvuutta kehenkään ja ponnistelee ymmärtääkseen kuka hän on.” 20 
Vuonna 2008 Richards näytteli pääosan myös Andrew Haighin 18-minuuttisessa lyhytelokuvassa Five Miles Out, joka sai ensi-iltansa Berliinin elokuvajuhlilla 2009. 21  22 
Elokuussa 2010 julkistettiin, että Richards oli valittu näyttelemään yhtä päärooleista brittiläisen Skins – liekeissä -televisiosarjan viidennellä tuotantokaudella. Hän esittää sarjassa Franky Fitzgerald -nimistä androgyynistä tyttöä. 23  24  25  Viides tuotantokausi esitettiin Britanniassa alkuvuodesta 2011. Richards oli mukana myös kuudennella tuotantokaudella, joka sai ensi-iltansa tammikuussa 2012.
Maalis-toukokuussa 2012 Richards osallistui The Fold -nimisen indie-elokuvan kuvauksiin. Hän näyttelee elokuvassa päähenkilön tytärtä. 26  Elokuva sai ensi-iltansa 2014. 27 
Vuonna 2013 Richards esiintyi yhdessä päärooleista ITV:n televisiosarjassa Lightfields. 28  Vuodesta 2015 lähtien hän on näytellyt naiskonstaapeli Shirley Trewlovea saman yhtiön televisiosarjassa Nuori Morse. Hän liittyi näyttelijäkaartiin kolmannella tuotantokaudella. 29  30 
