Jafarin paluu  on Disneyn piirroselokuvan Aladdin vuonna 1994 valmistunut jatko-osa. Se on Disneyn ensimmäinen suoraan videolle julkaistu pitkä piirroselokuva ja se toimii aloituksena Aladdin -animaatiosarjalle. Elokuva on julkaistu Suomessa sekä VHS:nä että DVD-erikoisjulkaisuna.
Jafarin paluu on ainoa Aladdin-elokuva, jossa Hengen englanninkielisenä äänenä ei toimi Robin Williams. Sen sijaan Hengen roolissa kuullaan Dan Castellaneta. Hengen suomenkielisenä äänenä puolestaan on ensimmäisen elokuvan Vesa-Matti Loirin sijaan Jope Ruonansuu, joka jatkoi äänenä myös Aladdin ja varkaiden kuningas -elokuvassa ja animaatiosarjassa.
Elokuva alkaa erään rosvojoukon palatessa takaisin piilopaikkaansa viimeisimmältä ryöstöretkeltään. Juuri kun joukon epäpätevä johtaja, Abis Mal , päättää pitää suurimman osan joukon varastamasta kullasta ja aarteista itsellään, Aladdin  ja Abu varastavat aarteet takaisin. Sitten Aladdin ja Abu lentävät jakamaan suurimman osan aarteista Agraban köyhille. Aladdin pitää kuitenkin erään jalokivikukan itsellään antaakseen sen myöhemmin Jasminelle . Aladdinin ja Abun saavuttua takaisin palatsiin Jasmine kertoo Aladdinille, että sulttaanilla  on yllätys, jonka tämä aikoo kertoa heille myöhemmin päivällisellä.
Sillä välin aavikolla Jago  onnistuu kaivamaan itsensä ja Jafarin  lampun ulos hiekasta, jonne Henki oli heidät edellisessä elokuvassa ampunut. Jafar määrää Jagon vapauttamaan hänet välittömästi, mutta Jago on kyllästynyt olemaan Jafarin pompoteltavana ja heittää lampun läheiseen kaivoon. Sitten hän palaa takaisin Agrabaan toivoen voivansa vakuuttaa Aladdinin siitä, että Jafar teki hänestä itselleen hypnoosin avulla orjan. Aladdin ei kuitenkaan usko papukaijan tarinaa, vaan yrittää siepata tämän. Jagoa jahdatessaan Aladdin törmää Abis Maliin ja osaan tämän rosvoista. Jago puuttuu kuitenkin asioiden kulkuun ja pelastaa Aladdinin rosvoilta. Aladdin muuttaa mielipiteensä Jagosta ja tuo tämän mukanaan palatsiin. Palatsissa Aladdin kohtaa jälleen Hengen , joka on palannut maailmanympärysmatkaltaan ja on iloinen nähdessään jälleen ystävänsä.
Sinä iltana sulttaani julistaa aikovansa tehdä Aladdinista uuden suurvisiirinsä. Aladdin yrittää esittää pirteää ja taivutella sulttaanin antamaan Jagolle anteeksi, mutta Jago tuhoaa vahingossa päivällisen Rajahin jahdatessa häntä ruokasaliin. Sulttaani ja Jasmine raivostuvat, ja Jasmine lähtee ruokasalista sydän murtuneena, koska Aladdin ei ollut luottanut häneen ja kertonut Jagosta. Jagon avulla Aladdin onnistuu kuitenkin tekemään sovinnon Jasminen kanssa.
Sillä välin Jafaria potkaisee onni, kun Abis Mal löytää hänet sattumalta kaivosta. Koska Jafar on henki, hänen on toteltava isäntäänsä, eikä hän näin ollen voi toimia tehokkaasti epäpätevän Abis Malin käsissä. Jafar janoaa vapautta, jotta hän voisi kostaa Aladdinille, mutta sen saadakseen hänen on tehtävä yhteistyötä Abis Malin kanssa. Jafar huiputtaa Abis Malia, niin että tämä tuhlaa kaksi ensimmäistä toivomustaan, ennen kuin käskee tätä palaamaan Agrabaan. Abis Mal itse puolestaan on iloinen saadessaan auttaa Jafaria, sillä myös hän haluaa kostaa Aladdinille. Päästyään palatsiin Jafar paljastaa itsensä Jagolle ja pakottaa tämän toimimaan suunnitelmiensa mukaan. Seuraavana päivänä Aladdin ja sulttaani lähtevät pois palatsista keskustellakseen yhdessä kahden kesken. Jago ehdottaa heille kaukaista paikkaa erään vesiputouksen äärellä. Aladdinin ja sulttaanin lähdettyä Jafar paljastaa itsensä Hengelle ja Abulle palatsin puutarhassa ja vangitsee heidät näyttäen heille samalla mahtavat voimansa.
Sillä välin Aladdin ja sulttaani käyvät keskustelun, joka saa sulttaanin arvostamaan Aladdinia enemmän tulevana suurvisiirinään. Kun Aladdin kiittää Jagoa, Abis Mal ja lentäviksi ratsumiehiksi naamioitunut Jafar hyökkäävät väijyksistä Aladdinin ja sulttaanin kimppuun. Sulttaani siepataan, ja Aladdin puolestaan heitetään alapuolella raivoisasti virtaavaan jokeen. Jafar ei anna Aladdinin kuitenkaan kuolla, sillä hän haluaa tämän jäävän henkiin voidakseen sitten kostaa tälle mitä tuskallisimmalla tavalla: erottamalla Aladdinin tämän rakkaista. Tätä varten Jafar lavastaa Aladdinin sulttaanin murhaan kehittämällä vääriä todisteita ja naamioitumalla Jasmineksi. Aladdin heitetään tyrmään, ja hänet tuomitaan teloitettavaksi aamunkoitteessa.
Vankilassa Jasmine ja muut syyttävät Jagoa petturiksi, mutta heidän vihansa väistyy nopeasti, kun Jago yrittää vapauttaa Hengen, jotta tämä puolestaan voisi pelastaa Aladdinin. Jago onnistuukin juuri ajoissa, ja pelastettuaan Aladdinin Henki vapauttaa myös muut. Päästyään jälleen vapaaksi Aladdin päättää pysäyttää Jafarin. Henki kertoo Aladdinille, että tuhotakseen Jafarin Aladdinin on tuhottava tämän lamppu. Lamppu täytyy kuitenkin tuhota ennen kuin Abis Mal ehtii toivoa Jafarin vapaaksi. Jago päättää jättää taistelun väliin, eivätkä muut yritä estää häntä.
Jafar ja Abis Mal juhlistavat Aladdinin kuolemaa. Jafar pyytää Abis Malia käyttämään viimeisen toivomuksensa ja vapauttamaan hänet, mutta Abis Mal alkaa epäröidä käydessään epäluuloiseksi Jafaria kohtaan. Jafarin ja Abis Malin riidellessä Aladdin ja muut yrittävät varastaa Jafarin lampun, mutta lopulta Jafar huomaa tunkeilijat ja syöksee heidät valtaistuinsalista ulos puutarhaan. Abis Mal jää jumiin oksanhaaraan ja pudottaa Jafarin lampun maahan. Aladdin, Jasmine, Henki, Abu ja taikamatto hyökkäävät Jafarin kimppuun, mutta vaikka Jafar joutuukin noudattamaan lampun hengen rajoituksia, hän on silti selkeästi liikaa Aladdinille ja kumppaneille: Jafarin valtavat voimat estävät ketään pääsemästä lähellekään lamppua. Lopulta Jafarin voimat saavat maan halkeamaan, niin että palatsin puutarhaan syntyy rotko täynnä magmaa. Aladdin, Jasmine, Henki ja Abu joutuvat ansaan ja sen myötä hengenvaaraan, kun Jago ilmestyy yllättäen paikalle ja sieppaa Jafarin lampun. Jafar ampuu Jagoa voimillaan haavoittaen tätä vakavasti, mutta siitä huolimatta Jago onnistuu virkoamaan hetkeksi ja potkaisemaan lampun viimeisillä voimillaan magmaan. Magma sulattaa lampun, minkä seurauksena Jafar kuolee räjähtäen tomupilveksi.
Kaikkien iloksi Jago toipuu vammoistaan, sillä lampun henget eivät voi käyttää voimiaan tappamiseen. Juhlinnan aikana Aladdin kuitenkin ilmoittaa sulttaanille, ettei hän ole vielä valmis suurvisiiriksi, koska hän haluaa nähdä ensin maailmaa. Jasmine ilmoittaa tulevansa Aladdinin mukaan, mutta Jago ei ole Aladdinin päätöksestä mielissään, vaan ryhtyy valittamaan siitä kovaäänisesti. Sillä välin puunoksassa yhä riippuva Abis Mal on harmissaan siitä, ettei hän enää saakaan Jafarin ja lampun tuhouduttua kolmatta toivomustaan.
Elokuva on saanut kriitikoilta heikon vastaanotton. Arvostelupalvelu Rotten Tomatoes -sivulla vain 30% kriitikoista on antanut elokuvalle positiivisen arvion. Elokuvan animaatiota on arvosteltu heikoksi ja tv-piirrettyn kaltaiseksi, lauluja unohdettaviksi ja tarinaa liian heikoksi ja itseääntoistavaksi 69-minuuttiseen elokuvaan.
Pääosin kielteisestä palautteesta huolimatta elokuva sai myönteisen arvion muun muassa Siskel & Ebert -arvosteluduolta. Siskelin ja Ebertin mukaan elokuva on edeltäjäänsä heikommista tuotantoarvoistaan huolimatta viihdyttävä elokuva, jonka hahmoja on ilo seurata.
