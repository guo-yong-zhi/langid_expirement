Auskultointi  on perinteinen koulutus- ja harjoittelujakso, jolla pätevöidytään opettajaksi tai tuomariksi. Harjoittelijaa nimitetään auskultantiksi.
Juristeilla auskultointi tapahtuu joko kokonaan käräjäoikeudessa tai osittain hovi- tai hallinto-oikeudessa, jolloin ensimmäisen käräjäoikeudessa suoritettavan kuuden kuukauden jakson jälkeen toinen jakso suoritetaan hovi- tai hallinto-oikeudessa. 1  Käräjäoikeudessa tapahtuvan tuomioistuinharjoittelun aikana käräjänotaarit ratkaisevat muun muassa hakemus- ja velkajärjestelyasioita sekä toimivat selvimmissä rikos-, riita- ja hakemusasioissa oikeuden puheenjohtajana. Vuoden kestävän auskultoinnin hyväksytysti suorittaneelle myönnetään tuomarinkoulutuslautakunnan päätöksellä vapaamuotoisesta hakemuksesta varatuomarin arvonimi.
Muodollisesti varatuomarin arvonimi ei ole edellytys tuomarin virkaan nimittämiselle. Käytännössä yleisissä tuomioistuimissa eli käräjä- ja hovioikeuksissa kaikki tuomarit ovat auskultoineet. Sen sijaan hallintotuomioistuimissa on paljonkin tuomareita, jotka eivät ole auskultoineet.
