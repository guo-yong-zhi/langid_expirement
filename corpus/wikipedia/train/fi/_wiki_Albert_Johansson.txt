Albert Johansson  on ruotsalainen jääkiekkopuolustaja, joka pelaa SHL-joukkue Färjestad BK:ssa lainalla NHL-seura Detroit Red Wingsista. 1 
Johansson on Färjestad BK:n kasvatti. Hän voitti kaudella 2016–2017 koko U16 SM:n läntisen divisioonan jäähypörssin 66 minuutillaan. Kaudella 2017–2018 Johansson oli J18 Elitissä Färjestadin tehokkain puolustaja tehtyään yli piste per peli -keskiarvolla 19 ottelussa tehot 9+14=23, 2  joilla hän voitti koko sarjan läntisen divisioonan puolustajien piste-, maali- ja syöttöpörssin. 1  West Nipissing Lynx varasi Johanssonin koko GMHL:n varaustilaisuuden seitsemäntenä pelaajana ja ensimmäisenä puolustajana kesällä 2018. 3 
Kauden 2018–2019 Johansson pelasi suurimmaksi osaksi Färjestadin J20-junioreissa. Hän oli tehoilla 5+24=39 joukkueen paras syöttäjä ja tehokkain puolustaja sekä toiseksi paras pistemies Wilson Johanssonin jälkeen. 4  Johansson jakoi koko J20 SuperElitin puolustajien pistepörssin kolmannen sijan Luleå HF:n Anton Anderssonin ja Skellefteå AIK:n Adam Wilsbyn kanssa. 5  Hän debytoi kauden aikana myös Färjestadin SHL-joukkueessa, jossa Johansson sai tililleen kolme runkosarjaottelua ilman tehopisteitä. Hänelle kirjattiin niissä jääaikaa yhteensä kuitenkin vain viisi sekuntia, jotka Johanssonille merkittiin hänen debyytissään 1. marraskuuta 2018 Skellefteå AIK:ta vastaan. 6  Hän vahvisti kauden aikana myös Färjestadin J18-junioreita, jossa Johansson voitti kauden päätteeksi J18 Allsvenskanin hopeaa. 1  Huhtikuussa 2019 hän teki seuran kanssa vuoden mittaisen SHL-sopimuksen. 7 
Detroit Red Wings varasi Johanssonin toisella kierroksella 60. pelaajana NHL:n varaustilaisuudessa 2019. Saman vuoden lokakuussa hän teki Färjestadin kanssa kaksivuotisen jatkosopimuksen kevääseen 2022 saakka. 8  Johansson teki varsinaisella SHL:n tulokaskaudellaan 2019–2020 42 runkosarjaottelussa tehot 2+11=13. Hän teki SHL-uransa avausmaalin 28. tammikuuta 2020 vieraissa HV71:tä vastaan. 9  Johansson pelasi myös viisi Mestarien liigan ottelua ilman tehopisteitä. 1 
Kesäkuussa 2020 Johansson teki kolmivuotisen NHL-tulokassopimuksen Detroit Red Wingsin kanssa. 10  Hän pelaa kauden 2020–2021 vielä lainalla Färjestadin SHL-joukkueessa. 11 
Johansson pelasi alle 20-vuotiaiden MM-kilpailuissa vuonna 2021 sekä alle 18-vuotiaiden MM-kilpailuissa vuonna 2019, jolloin hän voitti maailmanmestaruuden. Johansson pelasi myös alle 18-vuotiaiden Hlinka Gretzky Cupissa vuonna 2018, jolloin hän voitti hopeaa. Yhteensä Johansson on pelannut 12 nuorten ja 30 poikien maaottelua. 1 
Johanssonin isoveljet Gabriel ja Oliver pelaavat myös jääkiekkoa. Heistä Gabriel pelaa hyökkääjänä Ruotsin kolmanneksi korkeimmalla sarjatasolla Hockeyettan-joukkue Kallinge-Ronneby IF:ssä 12  ja Oliver hyökkääjänä Ruotsin neljänneksi korkeimmalla sarjatasolla HockeyTvåan-joukkue Arvika HC:ssä. 13  Veljesten isä Roger Johansson pelasi omalla urallaan puolustajana yhteensä 166 NHL-ottelua Calgary Flamesissa ja Chicago Blackhawksissa sekä oli voittamassa olympiakultaa Lillehammerissa 1994. 14 
