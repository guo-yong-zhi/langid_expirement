Toomas Vavilov  on virolainen klarinetisti, kapellimestari ja kuoronjohtaja. 1 
Vavilov opiskeli Tallinnan musiikkilukiossa vuosina 1982–1988 ja valmistui Viron musiikki- ja teatteriakatemiasta vuonna 1992 klarinetistina Hannes Altrovin opettamana. Hän on osallistunut Karl Leisterin Berliinissä ja Ivan Mozgovenkon Moskovassa pitämille klarinetistien mestarikursseille. Vuosina 1996–1998 Vavilov suoritti orkesterinjohdon opintoja Viron musiikki- ja teatteriakatemiassa Jüri Alpertenin johdolla. Lisäksi hän on saanut orkesterinjohdossa opetusta Jonas Aleksalta ja Roman Matsovilta. 1 
Vavilov teki vuonna 1988 debyyttinsä orkesterin klarinetistina Peeter Liljen johtaman Viron kansallisen sinfoniaorkesterin kanssa. 1  Hän sai vuonna 1990 toisen palkinnon 2  Viron puupuhallinsoittajien kilpailussa. Vuosina 1993–1997 Vavilov opetti klarinetinsoittoa Tallinnan Georg Ots -musiikkikoulussa, ja vuonna 2001 hän aloitti toimimisen Viron musiikki- ja teatteriakatemian orkesteriluokan opettajana ja oppilaitoksen orkesterin kapellimestarina. 1  Hän on toiminut myös saman akatemian vaski- ja puhallinsoitinten laitoksen johdossa. 3  Vuoteen 2006 Vavilov soitti klarinettia Viron kansallisessa sinfoniaorkesterissa, jossa myös toimi vuodesta 2004 toisena kapellimestarina. Vuosina 2006–2008 hän toimi Vanemuine-teatterin musiikillisena johtajana ja sen orkesterin pääkapellimestarina. 1 
Vavilov on solistina esiintynyt sellaisten kapellimestarien kuin Eri Klasin, Paul Mägin, Peeter Saanin, Aivar Mäen ja Christopher Adeyn johdolla. Hänen pianosäestäjiinsä ovat kuuluneet Peep Lassmann, Lauri Väinmaa, Nata-Ly Sakkos ja Kairi Vavilov. Hänen yhteistyökumppaniensa joukossa ovat olleet myös muiden muassa Arvo Leibur, Jüri Gerretz, Henry-David Varema, Teet Järvi ja Tiia Tenno. Vavilov on esiintynyt solistina kansainvälisesti esimerkiksi monissa Euroopan maissa ja Australiassa. Häntä varten ovat säveltäneet uusia teoksia muiden muassa Urmas Sisask, Eino Tamberg, Ester Mägi, René Eespere, Lepo Sumera ja Raimo Kangro. 1 
Vavilov on myös esiintynyt monien kamarikokoonpanojen, kuten NYYD Ensemblen kanssa. Hän on levyttänyt sekä klarinetistina että kapellimestarina. 1  Vavilovin saamien tunnustusten joukossa on hänelle vuonna 2019 myönnetty Viron musiikkineuvoston palkinto. 2 
