Koordinaatit: 3°20′S, 114°35′E
Banjarmasin on kaupunki Indonesiassa Borneon saarella. Se sijaitsee saaren eteläosassa, ja on Etelä-Kalimantanin provinssin pääkaupunki. Kaupunki sijaitsee Baritojoen itäisellä rannalla noin 22 kilometriä merenrannalta pohjoiseen. 2  Vuoden 2015 väestönlaskennan mukaan Banjarmasinissa oli noin 675 000 asukasta. 1  Kaupungissa on lentoasema, josta lähtee maansisäisiä lentoja, ja satama, josta viedään esimerkiksi kumia, puutavaraa, öljyä, hiiltä ja rautaa. Kaupunki oli 1300-luvulla osa Majapahitin kuningaskuntaa. Vuonna 1526 Banjarin sulttaanikunta perustettiin kaupungissa. 3  Banjarmasin oli Alankomaiden hallussa vuodesta 1787 Indonesian itsenäistymiseen, vaikka siellä vastustettiin Alankomaiden hallintaa suurimman osan 1800-luvusta. 2  Alankomaiden siirtomaahallitus hajotti Banjarin sulttaanikunnan virallisesti vasta vuonna 1860. 3 
Vuosien 1980–2016 tilastojen mukaan Banjarmasinissa on trooppinen ilmasto, lämpötilat ovat ympäri vuoden tasaisia ja pääasiassa välillä 23 °C–33 °C. Sademäärät vaihtelevat paljon vuodenajan mukaan, joulu-tammikuussa keskimääräinen kuukausittainen sadanta on noin 300 millimetriä ja elo-syyskuussa alle 100 millimetriä kuukaudessa. 4 
