Euroopan jalkapalloliitto eli Uefa  1  on vuonna 1954 perustettu jalkapalloliitto, joka käsittää eurooppalaiset jalkapalloliitot sekä lisäksi muutaman varsinaisen Euroopan ulkopuolisen valtion jalkapalloliiton.
Uefa järjestää lukuisia kilpailuja sekä maajoukkueille että seurajoukkueille. Näistä merkittävimmät ovat maajoukkueiden EM-kilpailut ja seurajoukkueiden Mestarien liiga.
Uefan puheenjohtajana toimi 2007–2015 ranskalainen Michel Platini, jonka kausi päättyi korruptioon. Hän voitti vuonna 2007 äänestyksessä istuvan puheenjohtajan, ruotsalaisen Lennart Johanssonin äänin 27–23. Johansson oli toiminut tehtävässä vuodesta 1990. Uefan pääsihteeri on skotlantilainen David Taylor.
Uefa perustettiin 15. kesäkuuta 1954 Baselissa Sveitsissä, Ranskan, Italian ja Belgian jalkapalloliittojen neuvotteluiden tuloksena. Uefan päämaja sijaitsi vuoteen 1959 asti Pariisissa, jonka jälkeen se siirrettiin Berniin Sveitsiin. Uefan hallinnollinen keskus on sijainnut Nyonissa Sveitsissä vuodesta 1995. Liiton ensimmäinen puheenjohtaja oli Ebbe Schwartz. Uefa koostui alkujaan 25 kansallisesta jalkapalloliitosta. Nykyään siihen kuuluu 54 kansallista jalkapalloliittoa.
FIFAn eettinen komitea määräsi 21. joulukuuta 2015 Fifan puheenjohtajalle Sepp Blatterille ja Uefan puheenjohtajalle Platinille kahdeksan vuoden toimintakiellon kaikessa jalkapallotoiminnassa korruption vuoksi. Perusteluna on Blatterin helmikuussa 2011 Platinille antama 1,8 miljoonan euron suuruinen palkkio, jolle ei löytynyt asiallista perustetta. Molemmat saivat myös sakot. Molemmat ilmoittivat valittavansa päätöksistä urheilun kansainväliseen vetoomustuomioistuimeen CASiin. 2  3 
Osa hallituksen jäsenistä valitaan 4 vuodeksi kerrallaan ja osa 2 vuodeksi. Vuonna 2018 Euroopan jalkapalloliiton hallituksen jäsenistä 96 % oli miehiä  ja 4 % oli naisia . 4 
