Kim Clijsters  on belgialainen tennispelaaja ja International Tennis Federationin maailmanmestari vuodelta 2005. Hän lopetti uransa toukokuussa 2007 1 , mutta ilmoitti maaliskuussa 2009 palaavansa kilpakentille. 2  Hän lopetti uransa lopullisesti vuoden 2012 Yhdysvaltain avoimiin. 3  Clijsters kuitenkin pyörsi tämänkin päätöksen ja ilmoitti 12.9.2019 tekevänsä paluun vuonna 2020.
Ensimmäisen kerran Clijsters saavutti WTA-rankingissa ensimmäisen sijan 11. elokuuta 2003, menettäen sen kuitenkin myöhemmin samana vuonna Justine Henin-Hardennelle. Hän voitti Martina Hingisin Australian avointen puolivälierissä 25. tammikuuta 2006, joten hän piti paikkansa seuraavassa virallisessa, 30. tammikuuta julkaistussa rankingissa.
Clijsters palasi tenniskentille elokuussa 2009 yli kahden vuoden tauon jälkeen. Hän voitti Cincinnatin turnauksessa kahdessa erässä Marion Bartolin, Patty Schnyderin ja maailmanlistalla kuudenneksi sijoitetun Svetlana Kuznetsovan. Puolivälierissä hän hävisi maailmanlistan ykköselle, Dinara Safinalle lukemin 2–6, 5–7. Seuraavalla viikolla hän voitti Toronton turnauksessa Olena Baltatšan ja maailmanlistalla yhdeksänneksi sijoitetun Viktoryja Azarenkan, mutta hävisi kolmannella kierroksella maailmanlistan neloselle, Jelena Jankovićille luvuin 6–1, 3–6, 5–7.
Clijstersin comeback-kausi jatkui Yhdysvaltain avoimissa syyskuussa 2009. Belgialainen eteni finaaliin pudottamalla välierässä Serena Williamsin. Loppuottelussa Clijsters otti uransa toisen Yhdysvaltain avointen mestaruuden voittamalla yhdeksänneksi sijoitetun Tanskan Caroline Wozniackin 7–5, 6–3.  4  Vuonna 2010 hän voitti jälleen Yhdysvaltain avoimet, voittamalla turnauksessa neljännellä kierroksella Ana Ivanovićin, puolivälierässä Samantha Stosurin ja välierässä Venus Williamsin. Finaalissa hän voitti Vera Zvonarjovan luvuin 6–2, 6–1. Lokakuussa 2010 hän otti 40:nnen WTA-turnausvoittonsa kaksinpelissä, kun hän voitti WTA Tour Championships -turnauksen finaalissa Caroline Wozniackin.
Vuonna 2011 Clijsters voitti Australian avoimet ensimmäisen kerran urallaan. Finaalissa hän voitti Kiinan Li Nan.
Clijsters ilmoitti toukokuussa 2012 lopettavansa uransa Yhdysvaltain avointen jälkeen. 5  Yhdysvaltain avoimissa hän hävisi kaksinpelissä toisella kierroksella Laura Robsonille suoraan kahdessa erässä. Näin hänen uransa kaksinpelissä päättyi. 3  Hän oli turnauksessa mukana myös nelinpelissä sekä sekanelinpelissä. Hänen viimeiseksi ottelukseen jäi sekanelinpelitappio 1. syyskuuta 2012. 6 
Kim Clijsters on menestyneen jalkapalloilija Lei Clijstersin ja voimistelija Els Vandecaetsbeek Clijstersin tytär. Lei Clijsters menehtyi syöpään 4. tammikuuta 2009. 7  Kim Clijstersilla on sisar Elke Clijsters, joka myöskin oli menestyvä junioripelaaja ja voitti vuonna 2002 ITF World Junior Doublesin mestaruuden, mutta selkäongelmat pakottivat Elken lopettamaan ammattilaistennisuransa vuonna 2004.
Kim Clijsters ilmoitti kihlautumisesta pitkäaikaisen kumppaninsa Lleyton Hewittin kanssa marraskuussa 2003, mutta he erosivat lokakuussa 2004. Kesällä 2007 Clijsters meni naimisiin yhdysvaltalaisen ammattilaiskoripalloilijan Brian Lynchin kanssa. He saivat lapsen helmikuussa 2008. 2 
