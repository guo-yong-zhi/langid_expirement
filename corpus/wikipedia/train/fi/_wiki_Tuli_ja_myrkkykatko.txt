Tuli ja myrkkykatko  on Diana Wynne Jonesin vuonna 1984 ilmestynyt fantasiaromaani. Romaanin tarina ammentaa erityisesti kahdesta vanhasta englantilaisesta balladista, Tam Linista ja Thomas Learmontin tarinasta.
Kirja oli Mythopoeic-palkintoehdokas vuonna 1986 ja se sai Phoenix-palkinnon kunniamaininnan vuonna 2005.
 1 
Kirjaa kertoo aikuisuuden kynnyksellä olevasta Pollysta, joka siivotessaan huonettaan huomaa, että hän muistaa kaksi erilaista versiota menneisyydestään. Polly yrittää saada selville, mitä hän on oikeastaan unohtanut, ja palaa mielessään kaksinkertaisten muistojen alkupisteeseen. Hän muistaa hämärästi olleensa hautajaisissa Hunsdon Housessa ollessaan kymmenenvuotias. Siellä hän tutustui mieheen nimeltä Thomas "Tom" Lynn. Tom pyysi Pollya auttamaan häntä valitsemaan kuusi valokuvaa kahdesta suuresta valokuvapinosta. Polly sekoitti osan pinojen valokuvista, joten Tom päätyi valitsemaan sellaisia kuvia, joita häntä oli kielletty ottamasta. Yksi valokuvista on nimeltään "Tuli ja myrkkykatko" ja sen Tom antoi Pollylle.
Seuraavien vuosien aikana Tom ja Polly tutustuvat toisiinsa paremmin. He lähettävät toisilleen kirjeitä, jossa kehittelevät yhteistä kertomusta salaisista alter egoistaan sankareina. Lisäksi Tom lähettää Pollylle kirjoja, joista arvelee tämän pitävän – tai, kuten myöhemmin käy ilmi, joiden lukemisen hän arvelee auttavan Pollya ymmärtämään paremmin sitä lumousverkkoa, johon Tom on sotkeutunut. Kirjoihin lukeutuvat esimerkiksi Kolme muskettisoturia, Taru sormusten herrasta -trilogia ja kokoelma vanhoja englantilaisia balladeita. Vyyhteen sotkeutuvat myös Tomin ex-vaimon, Laurelin, sukulaiset, jotka yrittävät pitää Pollyn erossa Tomista. Polly saa selville, että Laurelilla on jonkinlainen maaginen sopimus Tomin kanssa, mutta Tom ei suostunut puhumaan asiasta. Kun alkaa vaikuttaa siltä, että Polly joutuu vaaraan Tomin vuoksi, Tom yrittää katkaista heidän välinsä. 
Kirjan toisessa takautumassa kuusitoistavuotias Polly ymmärtää, että hän on aina rakastanut Tomia. Saadakseen selville mitä Tomille on tapahtunut hän käyttää apunaan taikuutta. Sen seurauksena hän päätyy näyssä takaisin Hunsdon Houselle. Hän näkee siellä Tomin lisäksi tämän ex-vaimon, Laurelin, joka valehtelee Pollylle, että Tom on kuolemaisillaan eikä halua nähdä Pollya enää koskaan. Polly lupaa unohtaa Tomin ja näky päättyy. Tähän päättyvät myös Pollyn kaksinkertaiset muistot.
Kolmen vuoden päästä Polly istuu "Tuli ja myrkkykatko" -valokuvan edessä ja ymmärtää sen olleen lahja Tomilta. Polly ymmärtää, että kaikki Tomiin liittyvät muistot on pyyhitty pois hänen elämästään. Muistot Tomista ovat pyyhkiytyneet myös kaikkien muiden hänet tunteneiden mielestä. Polly suuttuu ja vannoo löytävänsä Tomin, miehen, jota hän yhä rakastaa.
Avain arvoitukseen löytyy lopulta vanhoista kansantarinoista ja balladeista, jotka auttavat häntä selvittämään totuuden. Hänelle selviää, että Tom on solminut jonkinlaisen sopimuksen Laurelin, keijujen kuningattaren kanssa, ja on siksi vaarassa kuolla. Polly päättää pelastaa Tomin.
