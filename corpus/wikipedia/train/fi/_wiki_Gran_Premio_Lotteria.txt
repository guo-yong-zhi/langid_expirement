Gran Premio Lotteria di Agnano eli lyhyemmin Lotteria on Agnanon raviradalla Napolissa ajettava ravikilpailu. Se on yksi neljästä suuresta eurooppalaisesta ravikilpailusta Prix d'Ameriquen,  Elitloppetin ja Oslo Grand Prixin ohella. UET Trotting Masters-rankingissa Lotteria kuuluu ylimpään Grand Slam-luokkaan.
Kilpailu ajetaan vuosittain toukokuun alussa. Siihen ovat oikeutettuja osallistumaan 4-vuotiaat ja vanhemmat hevoset. Pohjoismaisesta tavasta poiketen Lotteria ei ole kutsukilpailu, vaan siihen ilmoitetuista hevosista osallistujat karsitaan pistejärjestelmän perusteella. Lotteriassa ajetaan kolme karsintalähtöä ja finaali saman päivän aikana. Jokaisesta karsintalähdöstä kolme parasta selviytyy finaaliin, ja karsiutuneille hevosille järjestetään lohdutuslähtö. Kilpailumatkana on 1600 metriä autolähetyksellä.
Lotteriassa on yleensä kymmentuhatpäinen katsojajoukko, ja osa yleisöstä ryntää päälähdön jälkeen radalle osallistuakseen palkintojenjakoon. Perinteeksi on muodostunut, että voittajahevosen valjaista pyritään näpistämään itselle muisto. Niinpä voittajavaljakko saapuukin seremonioihin vartijoiden ympäröimänä.
Vuosina 1948-1950 kilpailua ei järjestetty.
Ensimmäinen Lotteriaan osallistunut suomalaishevonen Keystone Patriot voitti karsintalähdön ja finaalin. Tämän jälkeen Friendly Face ja Indian Silver ovat voittaneet karsintalähdön sekä Express Ride lohdutuslähdön vuonna 1990. Suomalaishevosista kilpailuun ovat osallistuneet myös Call Me, Ugh ja Martha de Vie, mutta ne eivät selvinneet finaaliin. Suomessa syntynyt, mutta Ruotsin rekisterissä kilpaillut Louise Laukko oli neljäs vuonna 1999.
Ulkosuomalaisista Jori Turja on osallistunut kilpailuun useilla italialaisilla hevosilla, joista Varenne voitti kolme kertaa. Vuonna 2009 kilpailun voittaneen italialaisen Island Effe-tamman valmennustiimiin kuului Harri Rantanen. Jorma Kontio voitti karsintalähdön vuonna 2004 orilla H.P. Paque, jonka omisti Timo Yli-Panula mutta joka edusti Yhdysvaltoja.
