Folkways Records on yhdysvaltalainen kansan- ja maailmanmusiikkiin erikoistunut levymerkki, jonka omistaa Smithsonian-instituutti. Yhtiön listoilla oli monia uraauurtavia blues- ja folkmusiikin edustajia, kuten Woody Guthrie, Leadbelly, Sonny Terry, Brownie McGhee, Josh White, Pete Seeger, Cisco Houston ja Texas Gladden.
Levymerkin juuret juontavat The Folkways Records & Service Companyyn, jonka perustivat Moses Asch ja Marian Distler 1948 New Yorkissa. Yhtiön perustamisen ja Aschin kuoleman  välisenä aikana Folkways julkaisi 2186 levytystä, joiden oikeudet, jakelu ja ylläpito siirtyivät Smithsonian-instituutille vuonna 1987. 1 
Folkwaysin kantava idea oli tarjota kaikkein marginaalisintakin musiikkia laajalle yleisölle. Moses Asch piti ensiarvoisen tärkeänä, että yhtiön koko tuotanto ja sen kaikki äänitteet ovat aina halukkaiden kuuntelijoiden saatavilla. Nykyään digitaaliset versiot alkuperäisistä levytyksistä kansitaiteineen ja -vihkoineen ovat ladattavissa verkosta. Folkwaysin omien artistien lisäksi levymerkin tuoteluettelossa on monien muiden jo sammuneiden yhtiöiden äänityksiä, kuten Paredon Recordsin, jonka koko tuotanto  siirtyi lahjoituksena Smithsonian Folkwaysin alaisuuteen vuonna 1991. 2  3 
