Terassitalo 2 on tutkimuksessa käytetty nimitys eräästä antiikin aikaisesta yksityistalojen kokonaisuudesta Efesoksen kaupungissa Vähässä-Aasiassa, nykyisessä Turkissa. Sen rauniot ovat osa Efesoksen arkeologista aluetta, joka on Unescon maailmanperintökohde. 1  2  3 
Terassitalo 2 on lännenpuoleinen kahdesta kaupungista kaivetusta terassitalosta. Sen itäpuolella sijaitsee niin kutsuttu Terassitalo 1. Rakennukset ovat saaneet nykyisen nimensä siitä, että ne oli rakennettu rinteeseen tehdyille pengerryksille. Terassitaloksi 2 kutsuttu kokonaisuus muodostuu yhdestä korttelista , joka sijaitsi Kuretes-kadun varrella vastapäätä Variuksen kylpylää ja Hadrianuksen temppeliä. Sen talot ovat hellenistisen kauden lopulta ensimmäiseltä vuosisadalta eaa., ja ne ovat säilyneet asuinkäytössä ainakin myöhäisantiikkiin 300-luvulle jaa. ja osittain aina varhaiselle bysanttilaiselle kaudelle 600-luvulle jaa. saakka. Taloissa on tehty muutoksia usein niiden historian aikana. 200-luvulta jaa. lähtien taloissa on havaittavissa kaupungin köyhtyminen maanjäristysten seurauksena, sillä osa asuintiloista on muutettu työpajatiloiksi. 1 
Terassitalon 2 arkeologiset kaivaukset suoritettiin vuosina 1967–1983. Se katettiin vuonna 1999. Tutkimukset ja ennallistustyöt jatkuvat edelleen. 1  3 
Korttelin koko on noin 4 000 neliömetriä. Se noudattaa Kuretes-kadun puolella eli pohjoisosassaan kadun suuntausta ja eteläosassa kaupungin normaalia Hippodamoksen nimiin laitettua asemakaavaa. Korttelissa on ollut kuusi ja myöhemmässä vaiheessa seitsemän yksityistaloa, jotka oli rakennettu rinteeseen terassipengerryksille. Korttelin suurimmat rakennukset  sijaitsivat vierekkäin Kuretes-kadun puolella. Niiden keskiössä oli peristyylipiha, ja muut huoneet olivat sen ympärillä. Kuretes-kadun puolella talojen alakerrassa oli taverna- ja työpajatiloja. Asuntojen seinät oli usein koristeltu freskoilla ja mosaiikeilla, ja myös lattioissa oli lattiamosaiikit. Korttelista tehtyjä löytöjä on Efesoksen museossa. 1  2 
Asunto 1
Asunto 1  sijaitsi korttelin kaakkoiskulmassa. Siinä oli muun muassa vestibyyli ja neljän pylvään peristyylipiha. Asunto tunnetaan erityisesti niin kutsutusta Teatterihuoneesta, jonka seinä oli koristeltu Menandroksen komedioihin  ja Euripideen tragedioihin  liittyvillä freskoilla. Maalauksissa on myös mytologisia aiheita, kuten Herakleen taistelu Akhelooksen kanssa. 1  2 
Asunto 2
Asunto 2  sijaitsi korttelin lounaiskulmassa. Siinä oli neljän doorilaisen pylvään atrium ja yhdeksänpylväinen niin kutsuttu rhodoslainen peristyylipiha sekä muun muassa triclinium. Asunto oli koristeltu muun muassa Dionysosta ja Ariadnea esittäneellä lasimosaiikilla ja Tritonia esittäneellä lattiamosaiikilla. 1 
Asunto 3 ja Asunto 5
Asunto 3  ja Asunto 5  sijaitsivat korttelin länsiosan keskellä. Ne muodostivat alun perin yhden asunnon, mutta erotettiin myöhemmin erilleen. Asuntojen seinämaalausten aiheena ovat muun muassa yhdeksän muusaa, Apollon ja Sapfo sekä tunnetut filosofit. 1 
Asunto 4
Asunto 4  sijaitsi korttelin itäosan keskellä. Sen seinämaalaukset esittivät muun muassa filosofi Sokratesta ja muusa Uraniaa. Asunnolla on oletettavasti ollut samat omistajat kuin Asunnossa 6, ja jossain välissä 100/200-lukua jaa. se on ilmeisesti toiminut Asunnon 6 liiketiloina. 1 
Asunto 6
Asunto 6  sijaitsi korttelin koilliskulmassa. Se oli korttelin suurin asunto, ja pelkästään sen alakerroksen koko oli noin 950 neliömetriä. Piirtokirjoituksen mukaan sen omisti 100-luvulla jaa. Efesoksen merkkihenkilöihin kuulunut C. Flavius Furius Aptus. Asunnon peristyylipiha oli kaksikerroksinen. Sen ympärillä oli lukuisia huoneita, muun muassa tynnyriholvattu yksityisbasilika. Furius Aptuksella oli osa Dionysoksen kultissa kaupungissa, ja tähän liittyen myös monet asunnon maalaukset esittävät Dionysokseen liittyviä mytologisia aiheita. 1 
Asunto 7
Asunto 7  sijaitsi korttelin luoteiskulmassa. Sen alakerroksen koko oli noin 900 neliömetriä. Asunnosta on löydetty muun muassa Livian ja Tiberiuksen rintakuvat. Asunto on tuhoutunut noin vuonna 262 jaa. Ainakin osa siitä on ollut käytössä vielä 300-luvulla jaa., jolta ajalta on peräisin seinämaalaus, jonka aihe liittyy Apuleiuksen romaaniin Kultainen aasi. 1 
