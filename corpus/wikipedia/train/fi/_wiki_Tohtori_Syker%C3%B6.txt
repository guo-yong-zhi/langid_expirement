Tohtori Sykerö  on brittiläis-hollantilainen vuonna 1979 valmistunut 13-osainen animaatiosarja. Sarjan loi brittiläinen Jeffrey O'Kelly. 
Paikka paikoin melko surrealististen tapahtumiensa myötä sarja on noussut lähes kulttimaineeseen. Sarjan musiikin on säveltänyt Ken Leray. 1 
Sarjan alkuperäisessä englanninkielisessä jälkiäänityksessä Tohtori Sykeröä esittää Peter Ustinov. Muut näyttelijät englanninkielisessä versiossa ovat Olwen Griffiths ja John Challis.
Sarjan päähenkilö, tohtori ja tiedemies Sykerö on ystävällinen pyöreä vanha herrasmies, joka liikkuu sateenvarjolla hyppien ja asuu talossaan metsän keskellä taloudenhoitajattarensa neiti Nokkosen kanssa. Eteen tulevien ongelmien ratkomiseksi tohtori Sykerö kehittää useammankin keksinnön, esimerkiksi taloudenhoitajarobotin, aikakoneen sekä koneen, jolla palautetaan sateenkaaren kadonneet värit.
Suomen televisiossa Tohtori Sykerö esitettiin ensimmäisen kerran vuonna 1980 Yle TV1-kanavalla. Uudestaan se esitettiin vuosina 1991, 1995, 2000, Veturi-ohjelmassa Yle TV2-kanavalla sekä 2003 sekä 2013. Ensiesityksen jälkeen sarja on esitetty uusintana useita kertoja. Yleisradion tekemässä jälkiäänityksensä kertojana toimi Heikki Määttänen, joka puhui alkuperäisen englanninkielisen puheen päälle. 2  Uuden suomenkielisen dubbauksen teki muutamiin jaksoihin 1990-luvun alussa PVP Voice Oy. Ne julkaistiin videokasetteina, joissa suomenkielisenä kertojana toimi Pauli Virta. VHS-kasetteja julkaistiin 1990-luvulla myös Yleisradion tekemällä Heikki Määttäsen kertojaäänellä. 3  Vuonna 2005 Pan Vision julkaisi sarjan DVD-boksina. 4  Myöhemmin DVD-boksi on uudelleenjulkaistu muutamia kertoja.
