Teinien Tuki ry oli 1970-luvulla toiminut, vasemmistolaisen Suomen Teiniliiton vastavoimaksi perustettu, virallisesti puoluepoliittisesti sitoutumaton järjestö. 1 
Teinien Tuki perustettiin vuonna 1971 ja merkittiin yhdistysrekisteriin 1972 2 . Sekä koululaisia että vanhempia jäsenikseen ottanut yhdistys pyrki antamaan koulutusta kokoustekniikassa, puhetaidossa ja järjestötyössä niille teineille, jotka halusivat vastustaa Teiniliiton äärivasemmistolaista linjaa. Vuonna 1975 Teiniliiton 16 piirisihteeristä 14 oli taistolaisia. 1 
Teinien Tuki ei ilmoituksensa mukaan halunnut syrjäyttää Teiniliittoa tai kilpailla sen kanssa, vaan kehotti jäseniään toimimaan Teiniliitossa sen toiminnan tasapainottamiseksi. Muiden muassa Kouluhallituksen tuolloinen pääjohtaja Erkki Aho piti kuitenkin kummallisena tilannetta, jossa perustetaan järjestö tukemaan jossain toisessa järjestössä toimivia. 1 
Teinien Tuki ry oli osa järjestökenttää, joka vastusti Suomen tuolloista vasemmistolaista koulutuspolitiikkaa. Muita tällaisia järjestöjä olivat Vapaan koulutuksen tukisäätiö , Suomalaisen Yhteiskunnan Tuki -säätiö , Korkeakoulu- ja tiedepoliittinen tutkimussäätiö  ja Taloudellinen Tiedotustoimisto . 3 
Teinien Tuki oli mukana vastustamassa muun muassa Teiniliiton ja vuosina 1972–1975 opetusministerinä toimineen Ulf Sundqvistin ajamaa kouluneuvostojen ristiinäänestystä, jossa sekä oppilas- että opettajaedustajien vaalissa saisivat äänestää molemmat. Tällöin oppilaat pääsisivät enemmistöllään käytännössä valitsemaan neuvostoihin myös opettajien edustajat. 1 
Lahdesta käsin toiminut Teinien Tuki julkaisi Puntti-nimistä tabloidkokoista järjestölehteä, jota sen koululaisedustajat jakoivat oppikouluissa ympäri Suomen. Kun Puntti lopetettiin 1976, Teinien Tuki alkoi julkaista vuonna 1975 perustettua Oppikoululainen-lehteä. 1  4 
Teinien Tuen toiminta loppui tarpeettomana sitä mukaa kuin Teiniliiton toiminta hiipui 1970-luvun jälkipuoliskolla talousepäselvyyksien seurauksena 5  ja poliittisen ilmapiirin muuttuessa.
