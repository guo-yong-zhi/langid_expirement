Gebre-egziabher Gebremariam  on etiopialainen kestävyysjuoksija ja maastojuoksun maailmanmestari.
Gebremariam voitti vuonna 2002 Dublinin MM-maastojuoksukisoissa juniorien matkalla kultaa. Myöhemmin samana vuonna Kingstonissa Jamaikalla pidetyissä nuorten MM-kisoissa hän voitti kultaa 10 000 metrillä ja juoksi 5 000 metrillä pronssille. Vuonna 2003 hän siirtyi aikuisten sarjoihin ja saavutti Lausannessa järjestetyissä maastojuoksun MM-kisoissa pronssia pitkällä matkalla. Samana kesänä Pariisin MM-kisoissa hän oli 5 000 metrillä kuudes ja IAAF:n yleisurheilufinaalissa samalla matkalla kolmas. Maastojuoksun MM-kisoissa 2004 Brysselissä hän saavutti hopeaa sekä pitkällä että lyhyellä matkalla. Ateenan olympialaisissa hän oli 5 000 metrillä neljäs.
Seuraavina vuosina Gebremariam ei ollut arvokisoissa enää aivan terävimmän kärjen tuntumassa, mutta oli mukana saavuttamassa 2006 maastojuoksun MM-kisojen joukkuekilpailuissa pitkältä matkalta pronssia ja lyhyeltä hopeaa. Osakan MM-kisoissa 2007 hän sijoittui 10 000 metrillä kuudenneksi. Ammanin MM-maastojuoksukilpailuissa 2009 hän saavutti uransa ensimmäisen aikuisten arvokisavoiton karkaamalla muilta juoksun viimeisen ylämäen huipulla; toiseksi sijoittunut ugandalainen Moses Kipsiro hävisi hänelle kahdella sekunnilla. Berliinin MM-kilpailuissa 2009 hän sijoittui 10 000 metrillä kymmenenneksi. Vuoden 2010 maastojuoksun MM-kilpailuissa Bydgoszczissa hän sijoittui henkilökohtaisessa kilpailussa kymmenenneksi ja saavutti joukkuekilpailussa pronssia.
Gebre-egziabher Gebremariam on 178 senttimetriä pitkä ja painaa 58 kilogrammaa. Hän on naimisissa toisen maailmanluokan juoksijan, Werknesh Kidanen, kanssa.
