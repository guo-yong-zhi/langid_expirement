Un été inoubliable  on vuonna 1994 ensi-iltansa saanut Lucian Pintilien käsikirjoittama ja ohjaama ranskalais-romanialainen draamaelokuva, jonka pääosia näyttelevät Kristin Scott Thomas ja Claudiu Bleonț. Se perustuu Petru Dumitriun romaanin Cronică de familie  lukuun Salata. Maailmanensi-iltansa elokuva sai vuoden 1994 Cannesin elokuvajuhlilla, missä se kilpaili pääsarjassa parhaan elokuvan Kultaisesta palmusta. 1  2  3 
Elokuva sijoittuu vuoden 1925 Romaniaan. Kun unkarilaissyntyinen aristokraatti Marie-Thérèse Von Debretsy Dumitriu  torjuu aviomiehensä, Romanian maavoimien kapteeni Petre Dumitriun , korkea-arvoisen komentajan kenraali Ipsilantin  lähentely-yritykset, Dumitriut saavat sen seurauksena siirron etuvartioon vaaralliselle Romanian ja Bulgarian rajalle Dobrudžaan, missä sekä heidän suhdettaan että ihmisyyttä testataan armottomasti.
Elokuva sai teatteriensi-iltansa Ranskassa 15. kesäkuuta 1994, Yhdysvalloissa 11. marraskuuta 1994 ja Romaniassa 21. huhtikuuta 1995. 4  5  Sen Yhdysvaltain ensi-ilta oli ollut syyskuussa 1994 Telluriden elokuvajuhlilla, missä se oli saanut erinomaisen vastaanoton. 6  Sen teatterilevittäjinä olivat MKL Distribution Ranskassa, MK2 Productions Yhdysvalloissa ja Filmex Romaniassa. 1  4  5  Elokuva oli Ranskassa vuoden 1994 146. katsotuin elokuva saatuaan 97 584 katsojaa. 4  Se sai Romaniassa 1 148 katsojaa ja tuotti Yhdysvalloissa 65 352 dollarin lipputulot. 5  7 
Vuonna 1994 Pintilie kertoi suunnittelevansa elokuvalle jatko-osaa, jonka tekemisen hän aloittaisi kahden vuoden sisällä. Jatko-osaa ei kuitenkaan koskaan toteutettu. 6 
