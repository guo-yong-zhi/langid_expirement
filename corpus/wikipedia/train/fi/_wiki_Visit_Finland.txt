Visit Finland on Business Finlandin yksikkö, joka toimi nimellä Suomen matkailun edistämiskeskus 31.12.2014 asti. Se toimii valtakunnallisena matkailualan asiantuntijana ja aktiivisena toimijana ulkomailta Suomeen suuntautuvan matkailun edistämisessä. 1  Visit Finland kokoaa tietoa erityisesti matkailun markkinoinnin sekä tuotteiden ja palveluiden kehittämisen avuksi. 2  Tehtävänä on myös tukea yrityksiä viemään ulkomaille tuotteitansa ja palvelujaan. Visit Finlandin toiminta rahoitetaan valtion budjetista. 3  Visit Finlandin johtajana toimii Kristiina Hietasaari. 4 
Visit Finlandilla ei ole ulkomailla toimistoja. Valituilla kohdemarkkinoilla Visit Finland -tehtäviä hoitavat Business Finlandin toimistoissa nimetyt matkailutoimialan asiantuntijat tai Visit Finland -edustajat. Suomessa painopiste on alueellisen ja teemallisen yhteistyön rakentamisessa ja toimivien yritysverkostojen muodostamisessa. Visit Finland ei tee kotimaanmatkailun edistämistä. 3  Työ- ja elinkeinoministeriö tukee kotimaanmatkailun kehittämistä ja edistämistä myös erilaisten avustusten välityksellä. Ministeriö on tukenut Suoma ry:n koordinoimaa ”100 syytä” matkailla Suomessa -kampanjaa vuosina 2018–2022 valtionavustuksilla. 5 
Visit Finlandin missiona on edistää Suomen kiinnostavuutta kansainvälisesti kestävänä ja houkuttelevana matkakohteena ja edesauttaa yritysten, yritysryhmien ja matkailualueiden kestävää kansainvälistä kasvua. 3 
Visit Finlandilla on kansainvälinen edustajaverkosto 6  7 
Markkinoinnin jakelukanavaselvitykseen kuuluvat uudet ja vanhat matkanjärjestäjät. Myyntikäynnit, verkostoitumis- ja myyntitilaisuudet sekä ammattimessut ja -näyttelyt ovat osa myyntistrategiaa. Markkinointi sekä tiedottaminen Suomen matkailualan uutisista matkanjärjestäjille ovat myös tärkeitä. 6 
Suomen matkailun kohderyhmänä ovat ihmiset, joiden arvoihin sopii matkailu Suomessa. Visit Finland käyttää kohderyhmästä nimeä Modernit humanistit. Kohderyhmään kuuluvat välttävät massaturismia, valitsevat massakohteiden sijaan paikallisia kokemuksia ja suhtautuvat kriittisesti mainontaan. 8 
Vuonna 2015 järjestön julkaisema markkinointivideo Lapista aiheutti kohun, kun saamelaisista annettiin videolla stereotyppinen kuva likaisiin vaatteisiin pukeutuneista villi-ihmisistä, jotka tanssivat laavunuotion äärellä. 9  10  Saamelaiskäräjien puheenjohtaja Tiina Sanila-Aikio otti kantaa mainosvideon antamaan negatiiviseen kuvaan ja pyysi järjestöä muuttamaan markkinointivideotaan sekä poistamaan alkuperäisen videon jakelusta. 9  10 
Vuonna 2019 Visit Finland lanseerasi suuren suosion saaneen Rent a Finn -kampanjan, jossa kahdeksan onnellisuusopasta tutustutti kansainvälisiä matkailijoita suomalaisten onnellisuuteen. 11  Rent a Finn -kampanja sai myös menestystä kansainvälisissä kilpailuissa. 12 
