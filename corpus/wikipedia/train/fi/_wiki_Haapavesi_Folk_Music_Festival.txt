Haapavesi Folk Music Festival on Haapavedellä vuosittain järjestettävä kansanmusiikki- ja maailmanmusiikkitapahtuma. Festivaali järjestettiin ensimmäisen kerran vuonna 1989. Esiintyjiä festivaaleilla on vuosittain 50–60 ja kävijämäärä on 2000-luvulla ollut noin 10 000 henkeä. Haapavesi Folk Music Festival kuuluu Finland Festivals -tapahtumiin. 1 
Festivaalit järjestetään kesä-heinäkuun vaihteessa yleensä kolmipäiväisinä torstaista lauantaihin. Festivaalipaikkana on Haapaveden ammattioppilaitoksen piha-alue eli "Folk-puisto" ja salit, lisäksi konsertteja järjestetään muun muassa Haapaveden kirkossa.
Ensimmäiset Folkit pidettiin Haapaveden opiston takapihalla, josta varsin pian siirryttiin Hotelli Kelo Sompan pihalle. Nykyisellä paikalla Folk-puistossa festivaali on pidetty 1990-luvun lopulta lähtien.
Tapahtumasta on laadittu historiikki "Folkit!" festivaalin 30-vuotisjuhlan kunniaksi vuonna 2018. Juhlakirjan on kirjoittanut Kansanmusiikki-lehden päätoimittaja Sauli Heikkilä. 2 
Festivaalin järjestää Haapavesi Folk ry, joka on voittoa tavoittelematon yleishyödyllinen kulttuuriyhdistys. Yhdistys on perustettu vuonna 1989 festivaalien taustayhdistykseksi. Lisäksi yhdistys järjestää syksyisin ja keväisin viikonlopputapahtumat Kevätfolk ja Syysfolk kursseineen ja konsertteineen, sekä tammi-helmikuussa Haapaveden Wanhan musiikin tapahtuman. 
Yhdistyksen hallituksen puheenjohtajana toimii Mari Rytky. Ohjelmistosta päättää taiteellinen johtaja, harmonikkataiteilija Teija Niku ja festivaaliorganisaation johdosta vastaa toiminnanjohtaja Salla Ahvenjärvi.  
Aiempia taiteellisia johtajia ovat olleet Timo Hannula, Hanna-Mari Ahola, taiteellinen työryhmä Juha-Matti Kurra, Oskari Hannula, Sanna Pirttisalo & Hanna-Mari Ahola sekä työpari Piia Kleemola-Välimäki & Petri Hakala. Aiempia toiminnanjohtajia ovat olleet Tero Palo, Arto Veikkola, Sirpa Lahti, Juha-Matti Kurra, Johannes Helama ja Pirjo Karjalainen. 2 
Musiikkikasvatus, erityisesti kansanmusiikkiin liittyvät kurssit ovat olleet oleellinen osa toimintaa festivaalien alusta asti. Laajimmat, kesäkurssit, järjestetään vuosittain juuri ennen festivaaleja. Kurssiaiheet liittyvät Suomen ja muiden maiden kansanmusiikkiin. Opetusta annetaan sekä yksilö- että ryhmäopetuksena, ja opettajina toimivat yleensä kansainväliset kansanmusiikin ammattilaiset, jotka usein myös esiintyvät festivaaleilla. Kursseja johtaa festivaalit Haapavedelle ideoinut kapellimestari ja viulunsoiton opettaja Timo Hannula, joka johtaa myös Haapaveden kamariorkesteria . Kurssit järjestetään Haapaveden opistossa.
Festivaali on keskittynyt kotimaiseen ja eri maiden kansanmusiikin ytimeen, ja ohjelmisto sisältää runsaasti myös maailmanmusiikkia. Festivaalilla on esimerkiksi vieraillut runsaasti kurkkulaulajia, irlantilaista musiikkia esittäviä yhtyeitä sekä klezmer-taiteilijoita. Ohjelmatarjonnassa on niin ikään usein jazzia, crossoveria ja klassista musiikkia. Esiintyjälistoilla on myös populaarimusiikkia.  
