Katajanokan ala-asteen koulu on noin 170 oppilaan koulu, jossa on peruskoulun luokat 1.–6. sekä valmistavan opetuksen ryhmä maahanmuuttajataustaisille oppilaille. 1  Koulu on alueensa lähikoulu, jonka oppilaat ovat pääosin Katajanokalta. 2 
Katajanokan ala-asteen koulussa on pakollisena vieraana kielenä englanti sekä ruotsi ja vapaaehtoisena venäjä tai ranska. 3 
Koulunkäynti Katajanokalla alkoi vuonna 1817, kun köyhäinhoidon palkkaama neiti Bernström opetti mökissään lähinnä lukemista ja kristinoppia. 4  Myös perämies Carl Johan Granberg  piti koulua Katajanokalla. Hän perusti koulun vuonna 1820 ja noin kaksikymmentä vuotta myöhemmin lopetti merimiehen työnsä ja ryhtyi täysipäiväiseksi opettajaksi. Granbergin koulu oli nykyisen alakoulun tasoinen ja siellä opetettiin sekä poikia että tyttöjä. Opetusta annettiin lukemisessa, kirjoittamisessa, laskemisessa, katekismuksessa sekä jumalanpelossa ja käytöstavoissa. Granbergin oppilaita olivat Aleksis Kivi ja Katajanokasta kirjoittanut Victor Petterson. Koulu oli yhden huoneen kokoinen pieni puurakennus, joka sijaitsi nykyisen Tove Janssonin puiston alueella. Rakennusta ei ole enää olemassa. 5 
Katajanokalla aloitti kansakoulu vuonna 1949. Se toimi Alanko-nimisessä talossa Kruunuvuorenkadulla. Koulu oli aluksi osa Kaisaniemen koulua. Hallinnollisen itsenäisyyden se sai vuonna 1954. 4 
1980-luvulla Katajanokalle rakennettiin uusi asuinalue ja alueen väkiluku kasvoi. Tämän vuoksi tarvitiin uusi koulurakennus. Katajanokan ala-asteen koulu muutti vuonna 1986 Katajanokan keskellä olevaan Venäjän vallan aikana rakennettuun punatiiliseen rakennusrivistöön. Samaan rakennukseen tuli myös muun muassa päiväkoti. 4  Rakennuksen ovat suunnitelleet arkkitehdit Vilhelm Helander, Pekka Pakkala ja Mikael Sundman. 4  6  Se on Carl Ludvig Engelin suunnitteleman Merikasarmin  vieressä. Katajanokan ala-asteen koulun rakennuksen vanhimmat osat ovat vuodelta 1844. Liikuntasali on entinen merijalkaväen harjoitussali. Erikoisluokat ja opettajainhuone ovat entisiä asevarastoja sekä purje- ja takilavarastoja. Lasikattoinen keskiaula, jonka ympärillä luokat ovat, on entinen konepajahalli. Hallin keskellä on koulun kirjasto. 4 
