Ezio Auditore da Firenze on fiktiivinen hahmo Assassin’s Creed -toimintaseikkailupelisarjassa, jonka useimmissa osissa hän on pelattava päähahmo. Ezion ensiesiintyminen on Assassin’s Creed II:ssa, jossa hän lähtee kostamaan perheensä epäoikeudenmukaista kuolemantuomiota. Eziota ääninäyttelee Roger Craig Smith, lukuun ottamatta Assassin’s Creed II: Discoverya, jossa hänen ääninäyttelijänään toimii Kid Beyond.
Ezio on Guinnessin ennätysten kirjan parhaimpien videopelihahmojen listalla sijalla 35. 1 
Ezio syntyi vuonna 1459 Italian Firenzessä Auditoren aatelisperheeseen. Ezion ollessa 17-vuotias, hänen isänsä ja kaksi veljeään tuomittiin kuolemaan epäoikeudenmukaisesti, minkä jälkeen hän matkusti äitinsä ja sisarensa kanssa setänsä Marion hallitsemaan toscanalaiseen Monteriggionin kaupunkiin. Mario opetti Eziolle salamurhaajien taitoja, joiden avulla Ezio lähti kostoretkelle Firenzen ja Forlìn kautta Venetsiaan asti. Vuosia myöhemmin Ezio taisteli Monteriggionin tuhonnutta ja Marion murhannutta Cesare Borgiaa vastaan Roomassa ja nousi salamurhaajien johtajaksi. 52-vuotias Ezio lähti pyhiinvaellusmatkalle Masyafiin, salamurhaajien historialliseen linnakkeeseen, etsimään lisää tietoa suvustaan ja esi-isistään. Hän päätyi etsimään mystisiä avaimia ympäri Konstantinopolia ja avasi sisäänkäynnin Masyafin linnakkeessa sijaitsevaan salaiseen kirjastoon. Kirjastossa ei ollut kirjoja, ainoastaan ristiretkiaikojen salamurhaajien johtajan Altaïr Ibn-La’Ahadin luut ja tämän Eedenin omena. Ezio kuoli Firenzessä vuonna 1524 ollessaan 65-vuotias.
Ezion perheeseen kuuluivat isä Giovanni, äiti Maria, setä Mario, sisar Claudia sekä veljet Federico ja Petruccio. Ezion esi-isiin kuuluu muun muassa Monteriggionissa sijaitsevan Auditoren kartanon suunnitellut Domenico Auditore. Ezio itse toimii nykyajassa elävän Desmond Milesin esi-isänä. Eziolla oli lukuisia ystäviä, joista tärkein oli hänen äitinsä tuntema taidemaalari Leonardo da Vinci, joka auttoi Eziota kehittämällä hänelle erilaisia apu- ja taisteluvälineitä. Ezio rakastui nuorena firenzeläiseen Cristina Vespucciin, ja hänellä oli Monteriggionissa yhden yön suhde forlìlaisen Caterina Sforzan kanssa. 52-vuotiaana Ezio tapasi Konstantinopolissa venetsialaissyntyisen Sofia Sartorin. Myöhemmin Ezio ja Sofia menivät naimisiin Firenzessä. Siellä he viettivät loppuelämänsä ja kasvattivat kaksi lasta, Flavian ja Marcellon.
Ezio esiintyy renessanssin aikaan perustuvissa peleissä Assassin’s Creed II, Assassin’s Creed II: Discovery, Assassin’s Creed: Brotherhood ja Assassin’s Creed: Revelations. Pelien lisäksi Ezio esiintyy Yves Simoneaun ohjaamassa lyhytelokuvassa Assassin’s Creed: Lineage, jossa häntä näyttelee Devon Bostick. Ezion rooli Lineagessa ei kuitenkaan ole merkittävä, sillä elokuva keskittyy hänen isänsä tekemisiin hieman ennen Assassin’s Creed II:ta. Eziolla on päärooli myös UbiWorkshopin lyhyissä animaatioelokuvissa Assassin’s Creed: Ascendance ja Assassin’s Creed: Embers.
Ezion Assassin's Creed II:sta tuttu kostyymi on saatavilla myös LittleBigPlanetiin, Prince of Persia: The Forgotten Sandsiin sekä Final Fantasy XIII-2:een PlayStation 3:lla ja Xbox 360:lla.
Ezio esiintyy vierashahmona tappelupelissä Soul Calibur V, jossa hän käyttää Assassin’s Creed: Brotherhoodista tuttua asua.
Assassin’s Creed
Assassin’s Creed: Lineage
