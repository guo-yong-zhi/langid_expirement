The Dee
Dundee Football Club on vuonna 1893 perustettu dundeelainen jalkapalloseura. Seuran lempinimet ovat The Dee ja The Dark Blues. Dundee pelaa kotiottelunsa Dens Parkilla. Joukkue pelaa kaudella 2018–2019 Skotlannin korkeimmalla sarjatasolla Skotlannin Valioliigassa. Kaupungin toinen ammattilaisjalkapalloseura on Dundee United FC.
Dundee FC perustettiin vuonna 1893, kun jalkapalloseurat Dundee Our Boys ja Dundee East End yhdistettiin. Uusi seura haki Scottish Football Leaguen jäsenyyttä, ja samana vuonna se hyväksyttiin liigan jäseneksi. Seura pelasi ensimmäisen ottelunsa Skotlannin silloisessa pääsarjassa 1. divisioonassa 12. elokuuta 1893. Ottelu päättyi 3–3 tasapeliin Rangersia vastaan. Seura siirtyi nykyiselle stadionilleen, Dens Parkille, vuonna 1899. 1 
Vuonna 1910 Dundee saavutti ensimmäisen merkittävän meriittinsä voittaessaan Skotlannin cupin. Vuoden 1910 Skotlannin cupin voitto on toistaiseksi seuran ainoa mestaruus maan kansallisessa cupissa. Vuonna 1925 seura eteni finaaliin asti, mutta voittoa ei tullut. Historiansa ensimmäisinä vuosikymmeninä Dundee FC pelasi Skotlannin korkeimmalla sarjatasolla saavuttamatta kuitenkaan suurta menestystä, kuitenkin seura onnistui vakiinnuttamaan paikkansa maan pääsarjassa. Notkahdus tuli kaudella 1937–1938, jolloin seura jäi sarjassa toiseksi viimeiseksi ja putosi sarjatasoa alemmas. 1  2 
Toisen maailmansodan aikana jalkapallosarjoja ei pelattu, mutta sodan jälkeen Dundee FC nousi uudelleen pääsarjaan George Andersonin johdolla, kun seura voitti toiseksi korkeimman sarjatason 2. divisioonan mestaruuden kaudella 1946–1947. Seuraavana pääsarjakautena 1947–1948 seura nousi suoraan Skotlannin parhaiden joukkoon; tuloksena oli neljäs sija 1. divisioonassa. Seuraavana kautena 1948–1949 Dundee FC oli jo lähellä ensimmäistä Skotlannin mestaruuttaan, seura sijoittui toiseksi jääden vain pisteen päähän ensimmäiseksi sijoittuneesta Rangersista. 1950-luvun kausina Dundee FC ei enää yltänyt Skotlannin 1. divisioonassa kolmatta sijaa korkeammalle. Skotlannin liigacupin voittoon seura ylsi vuosina 1952 ja 1953. Skotlannin cupissa seura selvisi loppuotteluun vuonna 1952, mutta hävisi ottelun Motherwellille 4–0. 1  3  4 
1960-luvun alku on ollut seuralle sen historian menestyksekkäintä aikaa. Kaudella 1961–1962 seura voitti Skotlannin mestaruuden ensimmäistä kertaa historiassaan. Mestaruus tuli kolmen pisteen erolla toiseksi sijoittuneeseen Rangersiin. Mestaruus on toistaiseksi Dundee FC:lle sen historian ainoa Skotlannin mestaruus. Mestaruuden myötä joukkue selviytyi Euroopan cupiin, missä joukkue selviytyi välieriin asti, voittaen ensin Kölnin, Sporting Lissabonin ja Anderlechtin, mutta hävisi välieräottelun tulevalle mestarille AC Milanille. Vuonna 1964 Dundee FC selvisi Eurooppa-liigan edeltäjän Messukaupunkien cupin välieriin. 1  5 
Menestyskausien jälkeen Dundee FC sijoittui Skotlannin pääsarjassa ylempään keskikastiin, eikä putoaminen sarjastakaan uhannut. Seura voitti maan liigacupin vielä vuonna 1973, mutta kaudeksi 1975–1976 maan pääsarja supistettiin 10 joukkueen sarjaksi ja pääsarja 1. divisioona muutettiin Valiodivisioonaksi. Dundee FC jäi sarjassa toiseksi viimeiseksi ja putosi sarjasta. Dundee FC nousi takaisin pääsarjaan 1981, mutta putosi heti seuraavana vuonna sijoituttuaan Valiodivisioonan viimeiseksi. Seuraava 2. divisioonavisiitti oli vain vuoden mittainen ja 1980-luvulla seura vakiinnutti paikkansa Valiodivisioonassa, kuitenkin vailla merkittävää menestystä, seura sijoittui aina sarjan alempaan keskikastiin. Vuonna 1990 seura jäi taas sarjan viimeiseksi ja putosi Valiodivisioonasta. 1990-luvun alussa seura nousi takaisin pääsarjaan, mutta ei kuitenkaan onnistunut vakiinnuttamaan Valiodivisioonapaikkaansa. 1  6  7 
Skotlannin Valioliiga perustettiin vuonna 1998 ja seuraavana vuonna Dundee nousi takaisin pääsarjaan, missä se pelasi vuoteen 2005 asti. Kauden 2012–2013 seura pelasi taas pääsarjatasolla, mutta tuloksena oli viimeinen sija. 1 
