
Shiv Sena  on intialainen äärioikeistolainen puolue, jonka perusti poliittisia pilapiirroksia työkseen tehnyt Bal Thackeray vuonna 1966. 1  Puolue perustettiin marathien etua ajavaksi alueelliseksi puolueeksi Maharashtran osavaltioon, joka koki 60-luvulla paljon muuttoliikettä muiden Intian kansojen keskuudesta. 2  Vuonna 1984 puolue otti hindunationalismin entistä merkittävämmäksi osaksi puoluetta, osana suunnitelmaa laajentua Maharashtran ja marathien asuma-alueen ulkopuolelle. 2 
1980-luvulla puolue liittoutui hindunationalistisen Intian kansanpuolueen  kanssa ja puolueet ovat usein tehneet yhteistyötä. 2  1  Shiv Senan ja BJP:n liitto on toisinaan kuitenkin kariutunut puolueiden väliseen valtataisteluun. Puolueet hallitsivat Suur-Mumbain kuntayhtymää yhdessä Shiv Senan johdolla vuodesta 1997 alkaen, kunnes BJP vaati vuonna 2017 enemmistöä kuntavaalien vaalipiireistä. Shiv Sena ei suostunut jakamaan Intian rikkaimman kuntayhtymän paikkoja BJP:n haluamalla tavalla, mikä sai molemmat osallistumaan itsenäisesti. Puolueiden voimasuhteet muuttuivat vuonna 2014, jolloin BJP saavutti suuren voiton parlamenttivaaleissa Shiv Senan jäädessä maharashtralaiseksi puolueeksi. 3  Vuonna 2019 Shiv Sena ja BJP riitautuivat Maharashtran pääministerinpaikasta, jonka Shiv Sena olisi halunnut molempien puolueiden jakavan yhdessä kahteen 2,5 vuoden mittaiseen kauteen. BJP ei suostunut ehdotukseen, minkä vuoksi Shiv Sena muodosti osavaltiohallituksen yhdessä kongressipuolueen ja NCP:n kanssa. 4  Riidan seurauksena Modin toisen hallituksen ainoa Shiv Senaa edustava ministeri Arvind Sawant erosi tehtävästään ja Maharashtran pääministeriksi valittiin Shiv Senan puheenjohtaja Uddhav Thackeray. 5  
Puolueen nykyinen puheenjohtaja Uddhav Thackeray on puolueen perustaja Bal Thackerayn poika. 6 
