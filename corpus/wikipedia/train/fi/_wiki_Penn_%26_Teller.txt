Penn & Teller on yhdysvaltalainen taikuri- ja komediakaksikko, jonka jäsenet ovat Penn Fraser Jillette  ja Teller. He ovat tunnettuja muun muassa siitä, että paljastavat taikatemppujensa salaisuudet tehtyään ne. Kaksikko on esiintynyt useissa TV-sarjoissa ja elokuvissa.
Heidän imagonsa rakentuu ateismin, skeptismin, libertarianismin ja Las Vegasin ympärille.
Penn & Tellerin esiintymisessä on erikoista se, että Penn on erittäin vuolassanainen kertoja ja Teller ei puhu lainkaan. Moni luuleekin, että Teller on mykkä, mutta sitä hän ei oikeasti ole.
Heidän "Magician vs. Juggler" -ohjelmanumerossaan Teller esittää korttitemppuja mykkänä samalla kun Penn jonglööraa ja puhuu. Penn kertoo kuinka hän ja Teller eroavat toisistaan:
Jonglöörit ovat tavallisesti sosiaalisesti aktiivisia lapsia jotka menevät ulos ja oppivat jonglööraamista toisilta lapsilta ja maagikot taas ovat epäsosiaalisia lapsia jotka linnoittautuvat taloon harjoittelemaan ja keksimään taikatemppuja.
Heidän ohjelmansa koostuu tavallisesti groteskeista taikatempuista, huijareiden paljastamisesta ja erikoisista jekuista.
Sarjassaan Penn & Teller: Bullshit! Penn  ja Teller taikovat kuitenkin melko vähän ja keskittyvät tämän sijasta käsittelemään skeptisesti eriasteisia taikauskoisia oppeja ja huijauksia, kuten maailmanlopun kultteja, fengshuita, teholaihdutustuotteita ja pullovesimarkkinoita.
