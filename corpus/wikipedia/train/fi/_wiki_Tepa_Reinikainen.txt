Tepa Aki Ilari Reinikainen  on suomalainen kuulantyöntäjä.
Reinikainen on 19-vuotiaiden Euroopan-mestari vuodelta 1995. Aikuisten MM-kilpailuiden finaalissa hän on ollut kahdesti parhaan sijoituksen ollessa kuudes Pariisista 2003. Ateenan olympialaisissa hän karsiutui loppukilpailusta ollen karsinnan 13. eli ensimmäinen karsiutuja. 198-senttinen ja lähes 150-kiloinen Reinikainen on Suomen olympiahistorian suurikokoisimpia urheilijoita. 
Sisäratojen arvokilpailuista Reinikaisen parhaat sijoitukset ovat MM-hallien kuudes sija 2003 ja EM-hallien seitsemäs sija vuodelta 2000. Suomen-mestaruuksia Reinikaisella on kaksi ulkoa ja kaksi hallista ja SM-mitaleita hänellä on yhteensä kymmenen. 
Reinikainen käytti pitkään pakitustyyliä mutta syksyllä 2005 hän vaihtoi pyörähdystyyliin. 1  Hänen paras pyörähtämällä työnnetty tuloksensa on 19,98 kesäkuulta 2006. Kesällä 2007 hän käytti jälleen pakitustyyliä vammojen vuoksi. Reinikaisen ennätys on pakittamalla työnnetty 20,88 vuodelta 2001. 
Reinikainen lopetti uransa vuonna 2007. 2  Hän edusti urallaan Kangasniemen Kalsketta ja häntä valmensi hänen isänsä Kauko Reinikainen. Reinikainen aloitti opiskelun Seinäjoen ammattikorkeakoulun maa- ja metsätalouden yksikössä Ähtärissä tammikuussa 2008. Hänen opinnäytetyönsä valmistui vuonna 2011, aiheena SilvaNetin mahdollisuudet metsäsuunnittelussa 3 .
