Karl Ronnie Sundin  on ruotsalainen jääkiekkopuolustaja, olympiavoittaja ja maailmanmestari. Hän pelasi lähes koko pääsarjauransa Elitserien-joukkue Frölunda HC:ssa. Sundin pelasi Elitserienissä yhteensä 705 ottelua tehoin 61+143=204. Jäähyminuutteja tuli 555.
Sundin oli kotikaupunkinsa joukkueen Ludvika HC:n kasvatti. Hän pelasi joukkueessa ensimmäiset miesten pelinsä kaudella 1986–1987 II-divisioonaa. Vuodet 1988–1992 Sundin pelasi sarjatasoa ylempänä Mora IK:ssa I-divisioonaa.
Kaudeksi 1992–1993 Sundin siirtyi Frölunda HC:n riveihin, Elitserieniin. Hän pelasi joukkueessa koko loppu-uransa, lukuun ottamatta kautta 1997–1998 New York Rangersin organisaatiossa. Joukkue varasi Sundinin yli-ikäisenä  numerolla 237 NHL:n varaustilaisuudessa 1996. Hän siirtyi Rangersiin yksivuotisella sopimuksella toukokuussa 1997. Sundin pelasi kauden lähinnä AHL-joukkue Hartford Wolf Packissa, mutta hän pääsi pelaamaan myös yhden NHL-ottelun Rangersissa. Frölundassa Sundin pelasi yhteensä 16 kautta. Hän voitti joukkueessa Elitserienin mestaruuden vuosina 2003 ja 2005 sekä hopeaa vuosina 1996 ja 2006. Kaudella 2002–2003 Sundin oli Elitserienin pudotuspelien tehokkain puolustaja tehoin 5+4=9. Hänet valittiin kauden päätteeksi Ruotsin tähdistökentälliseen.
Sundinin pisteiden valossa paras kausi oli 2005–2006, jolloin hän teki tehot 4+15=19. Hän lopetti uransa keväällä 2009.
Sundin pelasi Ruotsin A-maajoukkueessa yhteensä 165 ottelua ja teki niissä tehot 11+29=40. Hän edusti Ruotsia MM-kilpailuissa vuosina 1996, 1997, 2002, 2003, 2004, 2005 ja 2006. Vuonna 2006 hän voitti maailmanmestaruuden, vuosina 1997, 2003 ja 2004 MM-hopeaa ja vuonna 2002 tuli MM-pronssia.
Sundin voitti myös olympiakultaa Torinosta vuonna 2006. Kultajoukkueen kapteeni ja entinen NHL-pelaaja Mats Sundin ei ole sukua Ronnie Sundinille.
Sundinilla on vaimo ja kolme lasta.
Sundin jäi kiinni rattijuopumuksesta Taalainmaalla Ruotsissa kesällä 2019 ja tuomittiin kahdeksi kuukaudeksi vankeuteen joulukuussa 2019. Hänellä oli tekohetkellä hallussaan veitsi, mikä on myös rangaistavaa Ruotsissa. Hän ajoi kuorma-autoa 2,58 promillen humalassa, kun rattijuopumuksen raja on 1 promille.  1 
