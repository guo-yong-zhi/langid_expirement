Teudoald tai Teodoald  oli vuonna 714 lyhyen aikaa frankkien major domus eli käskynhaltija. Hän oli Grimoald II:n avioton poika ja Pipin Heristalilaisen pojanpoika.
Teudoaldin isoäiti Plektrudis pyrki julistamaan hänet Pipin Heristalilaisen lailliseksi perijäksi, jotta olisi näin pystynyt estämään Pipinin aviottoman pojan, Kaarle Martelin valtaanpääsyn. Vuonna 716 Plektrudis ja Teudoald joutuivat antautumaan Neustrian kuningas Kilperik II:lle ja tämän major domukselle Ragenfridille. Kaarle Martel löi sittemmin Ragenfridin joukot ja kohosi vuonna 720 frankkien valtakunnan major domukseksi. Kaarle antoi Teudoaldin elää, vaikka tämä oli julistettu Pipinin lailliseksi perijäksi ja olisi siten voinut uhata Kaarlen asemaa. Kaarlen kuoltua Teudoald luultavasti surmattiin.
