Koordinaatit: 15°10′59″N, 0°43′13″E
Ouattagouna on maalaiskunta ja sen keskuskylä Gaon alueen Ansongon piirissä Malissa. Se sijaitsee Nigerjoen varrella 75 kilometriä Ansongosta kaakkoon. Kunnassa on 30 500 asukasta  1 .
Ouattagounan kunnan pinta-ala on 4 471 neliökilometriä 2 . Se rajoittuu pohjoisessa Ansongon piirin Bourran ja Tin-Haman kuntiin, idässä Ménakan piiriin, etelässä Nigeriin ja lännessä Tessitin kuntaan. Seutu kuuluu Sahelin vyöhykkeeseen. Nigerjoen vasemmalla rannalla sijaitsee Ansongon–Ménakan eläintensuojelualue. 3 
Kuntaan kuuluu viisi kylää ja 16 paimentolaisryhmää. Asukkaat ovat songhaita, tuaregeja ja fulbeja. Vallitseva uskonto on islam. 3 
Ouattagounan kautta kulkee Gaosta Nigerin rajalle Labbézangaan johtava maantie. Nigerillä on jokiliikennettä. 2  Seudun pääelinkeinot ovat maanviljely ja karjanhoito. Tärkeimmät viljelykasvit ovat riisi, durra, hirssi ja lehmänpapu. Kotieläimiä ovat naudat, lampaat, vuohet, kamelit ja aasit. Lisäksi harjoitetaan kalastusta, kaupankäyntiä ja käsityöammatteja. 4 
Kunnassa on kymmenen ala- ja kolme yläkoulua sekä kolme keskikoulua, 3  jotka tavoittavat alle puolet ikäluokasta 2 . Ouattagounassa ja Labbézangassa on terveyskeskukset ja Bentiassa terveysasema 3 .
Nähtävyyksiin kuuluu Bentiassa sijaitsevat Kukiyan rauniot ja hautausmaat, Boubazan putous ja Labbézangan kosket sekä Karoun virtahevot 2 . Kukiya oli ennen 600-lukua syntyneen Songhaivaltakunnan keskus vuoteen 890 saakka, jolloin sen hallitsijat siirtyivät Gaoon 5 . Labbézangassa on eroosion muovaama ”kivinen rumpu” Baguel Bayel, joka tosin lakkasi soimasta jo 1960-luvulla 6 . Matkailupalveluja seudulla ei ole käytännössä lainkaan 2 .
