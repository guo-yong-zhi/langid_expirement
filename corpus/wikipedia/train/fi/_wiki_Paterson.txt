Koordinaatit: 40°55′N, 74°10′W
Paterson on kaupunki New Jerseyn osavaltiossa Yhdysvalloissa. Kaupunki kehittyi 1700-luvun lopussa Passaic-joen voimalaitosten teollisuuden ympärille, ja aikanaan kaupunki tunnettiin etenkin silkintuotannostaan. Vuoden 2010 väestönlaskennan mukaan Patersonin asukasluku oli 146 199.
Paterson sijaitsee New Jerseyn osavaltion pohjoisosassa Appalakkien ja Atlantin valtameren rannikkotasangon välissä niin sanotulla Piedmontin alueella. Alueelle ovat tyypillisiä pienet kukkulat, jotka ovat jäänteitä mannerjäätikön ja eroosion ajan kuluessa kuluttamasta muinaisesta vuorijonosta. Kaupunki on rakennettu Passaic-joen varrelle kohtaan, jolla sijaitsee Great Falls -vesiputoukset. Newark sijaitsee noin 22 kilometriä Patersonista etelään ja Hudsonjoen Manhattanille ylittävälle George Washington Bridge on matkaa noin 19 kilometriä. 1 
Nykyisen Patersonin alueen alkuperäisasukkaita olivat delaware-intiaanit. 1620-luvulla alueelle alkoi saapua alankomaalaisia lähetyssaarnaajia ja turkismetsästäjiä. Kilpailu luonnonvaroista ja eurooppalaisten tuomat taudit alkoivat pian heikentää paikallisia intiaaneja. Vuonna 1679 alankomaalaiset ostivat maata nykyisen Patersonin alueelta, mutta paikalle kehkeytynyt siirtokunta oli pitkään varsin pieni. Paikallinen Great Falls -vesiputous oli kuitenkin tunnettu turistinähtävyys, jolla vierailivat esimerkiksi George Washington, Alexander Hamilton ja markiisi La Fayette. Kaupunkina paikka alkoi kasvaa vasta, kun valtiovarainministeri Alexander Hamilton alkoi ajaa ajatusta paikalle perustettavasta teollisuuskeskuksesta, joka käyttäisi voimanlähteenään Passaic-jokea. Perustettiin Society for Establishing Useful Manufactures, eli S.U.M. Tarkoituksena oli vähentää Yhdysvaltojen riippuvuutta tuonnista kotoperäisellä teollisella tuotannolla. Washingtonin kaupunkisuunnitelman laatinut Pierre L’Enfant suunnitteli vuonna 1794 paikan ensimmäisen vesimyllyn ja pian vesivoiman avulla Patersoniin kasvoi merkittävää tekstiiliteollisuutta. Nimensä kaupunki sai vuonna 1790 New Jerseyn kuvernööriksi valitun William Patersonin mukaan. 1 
Paterson kasvoi 1800-luvulla ja vuoteen 1825 mennessä se oli tullut tunnetuksi lempinimellä Cotton Town of the United States. Yhdysvaltojen ensimmäinen tehdaslakko tehtiin patersonilaisella puuvillatehtaalla vuonna 1828. Lakon ohella kaupungin liikenneyhteydet paranivat. Vuonna 1831 kaupunkiin vedettiin Morrisin kanaali Pennsylvaniasta ja vuonna 1832 kaupunkiin saapui rautatie. Vuonna 1836 Samuel Colt alkoi valmistaa revolverejaan Patersonissa ja John Clark alkoi valmistaa ensimmäisiä amerikkalaisia vetureja vuonna 1837. Silkkiteollisuus saapui vuonna 1840 ja kaupunki tuli tunnetuksi lempinimellä Silk City, Vuonna 1870 kaksi kolmasosaa Yhdysvaltoihin tuodusta raakasilkistä jalostettiin Patersonissa. Kaupungin tehtaille saapui irlantilaisia, italialaisia, saksalaisia ja venäläisiä maahanmuuttajia. Vuosisadan lopulla patersonilainen John Philip Holland koekäytti maailman ensimmäistä toimivaa sukellusvenettä Passaic-joella. 1 
Vuonna 1902 Patersonin asukasluku oli noussut lukemaan 105 000. Samana vuonna kaupunkia koetteli useampi onnettomuus. Tulipalo helmikuussa tuhosi noin 500 rakennusta ja Passaic-joki tulvi tuhoisasti maaliskuussa. Muutamaa kuukautta myöhemmin kaupunkiin iski tornado. Vuonna 1913 koettiin puolestaan Patersonin suurin lakko silkkitehtaiden työntekijöiden lakkoillessa. Lakko tosin päättyi työnantajien voittoon näiden viedessä läpi omat vaatimuksensa. Toinen lakko koettiin vuonna 1924 ja tekstiilitehtaat alkoivat lopulta siirtyä Patersonista muualle. Kaupunkiin jäi joitakin tehtaita, mutta tekstiiliteollisuuden merkitys väheni selvästi. Lakkoilu karkotti suuren osan paikallisesta teollisuudesta, mutta toisaalta työväenliike vaikutti merkittävästi lainsäädäntöön koskien esimerkiksi lapsityövoimaa, työturvallisuutta ja työaikoja. Sittemmin kaupunki on kehittynyt teollisuuskeskuksesta palvelujen tarjoajaksi ympäröivälle alueelle. 1 
Hallinto muodostaa nykyisin Patersonin merkittävimmän työnantaja-alan. Kaupungissa sijaitsee esimerkiksi Passaicin piirikunnan korkein oikeus. Muita merkittäviä työnantajia ovat terveydenhuolto ja koulutus. Great Falls-vesiputousten alue on vetänyt puoleensa myös turismia. 1  Kaupungin nykyinen teollisuus on monipuolistunut ja käsittää esimerkiksi tekstiili-, kone-, muovi-, kosmetiikka- ja kemikaaliteollisuutta. 2 
Kotitalouksien keskimääräiset vuosittaiset ansiot Patersonissa aikavälillä 2012–2016 olivat 34 042 USD ja henkilöä kohden 16 821 USD. 29,1 % väestöstä eli köyhyysrajan alapuolella. 3 
Patersonin asukasluku oli vuoden 2010 väestönlaskennan mukaan 146 199 ja vuoden 2017 arvion mukaan 148 678. Kaupungin asukkaista 33,3 % oli taustaltaan valkoisia, 29,4 % afroamerikkalaisia, 60,3 % latinoja mistä tahansa rodusta ja 3,7 % aasialaisia. 61,8 % kaupungin asukkaista puhui kotonaan jotakin muuta kieltä, kuin englantia ja 35,1 % kaupungin asukkaista oli syntynyt ulkomailla. 3 
