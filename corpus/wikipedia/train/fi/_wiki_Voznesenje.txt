Koordinaatit: 61°0′55″N, 35°29′0″E
Voznesenje 1   on kaupunkimainen taajama ja kaupunkikunta Leningradin alueen Podporožjen piirissä Venäjällä. Se sijaitsee Syvärijoen niskalla 91 kilometriä Podporožjen kaupungista itään. 3  Taajamassa on 2 100 ja kunnassa 2 500 asukasta  4 .
Voznesenjen kunnan pinta-ala on 1 889,73 neliökilometriä. Se rajoittuu etelässä Podporožjen piirin Vinnitsyn ja lännessä Podporožjen kuntiin, idässä ja kaakossa Vologdan alueeseen ja pohjoisessa Karjalan tasavaltaan. 3  Pinta-alasta 80 % on metsää, 15 % vesistöjä ja 3 % maatalousmaata 5 .
Jokia ovat Syvärin lisäksi Himjoki , Iivina , Kuzra, Munduksa, Svjatuha, Toiba ja Vaškusa. Ylä-Syvärin voimalaitoksen pato muodostaa Iivinan tulva-alueen. Syvärin niskasta eroaa Äänisen kanava. 6  Äänisen osuus kunnan pinta-alasta on 150,47 neliökilometriä 3 . Toinen suurempi järvi on 8,3 neliökilometrin laajuinen Juksovskoje 7 . Hyötykaivannaisiin kuuluvat rakennus- ja verhoilukivi, hiekka, sora ja turve 8 . Kunnan alueella sijaitsee Štšeleikin geologinen luonnonmuistomerkki 9 .
Kuntaan kuuluu keskustaajaman lisäksi yhdeksän kylää: Bogdanovo, Himjoki, Kiprušino, Konets, Krasnyi Bor, Rodionovo, Sobolevštšina, Štšeleiki ja Volodarskaja 3 . Asukasmäärä on laskussa ja väestö ikääntyy 10 .
Voznesenjen kunta on vanhaa vepsäläisten asuinaluetta 11 . Aikaisemmin Soutjärven volostiin kuuluneet Volodarskaja , Himjoki  ja Štšeleiki  ovat eteläisimmät äänisvepsäläiset kylät. Voznesenje , joka toimi äänis- ja keskivepsäläisten kauppapaikkana, oli venäläisten asuttama. 12  Vuoden 2010 väestönlaskennan mukaan kunnassa oli 75 vepsäläistä 11 .
Paikkakunta on saanut nimensä Kristuksen taivaaseen astumisen luostarista, joka toimi Syvärin oikeanpuoleisella rannalla 1500-luvulta lähtien. Se lakkautettiin ja muutettiin pogostaksi vuonna 1764. Suurin osa asutuksesta sijaitsee joen vasemmalla rannalla, jossa aikaisemmin olivat Namoinyje Peskin ja Svirskoje Ustjen kylät. 13 
Marian kanavajärjestelmän ja Äänisen kanavan valmistuttua vuonna 1852 Voznesenjesta tuli tärkeä kauppa- ja satamapaikka. 1800-luvun lopulla sinne rakennettiin laivatelakka. Voznesenje oli hallintopiirin keskus vuodesta 1927, kunnes vuonna 1954 se liitettiin Podporožjen piiriin. 14  
Voznesenjen taajama on perustettu vuonna 1935 15 . Se oli jatkosodan aikana suomalaisten miehittämä ja tuhoutui täysin sodan loppuvaiheessa. Suomalaiset rakensivat Syvärin yli 392 metriä pitkän sillan, joka avattiin huhtikuussa 1942. 16  Nykyinen kaupunkikunta on perustettu vuonna 2004 14 .
Kunnan läpi kulkevat Petroskoin ja Oštan sekä Lotinapellon ja Vytegran väliset osittain päällystetyt maantiet. Syväri ylitetään koko vuoden ajan 14 kertaa päivässä edestakaisin kulkevalla lossilla. Syvärin kautta kulkevat Volgan–Itämeren ja Vienanmeren–Itämeren vesitiet. Voznesenjessa ja Štšeleikissä on tavaraliikenteen laiturit. Äänisen kanavaa käyttävät nykyään vain pienalukset. 17 
Voznesenjesta on linja-autoyhteydet Podporožjeen ja Pietariin. Sen kautta kulkee myös Petroskoin, Vytegran, Vologdan, Puudosin ja Pietarin välinen kaukoliikenne. Kunnan sisäistä joukkoliikennettä ei ole. 18 
Asukkaiden pääelinkeinot ovat julkiset ja yksityiset palvelut, jalostus sekä maa- ja metsätalous 19 . Tärkeimmät yritykset ovat Voznesenjen korjaustelakka ja Štšeleikin kivilouhos. Maataloutta edustavat yksityistilat ja puutarhaviljelmät. Lisäksi harjoitetaan puunhankintaa ja kalankasvatusta. 20 
Keskustaajaman palveluihin kuuluvat lastentarha, keskikoulu, kulttuuritalo, kirjasto, pieni poliklinikka, vanhainkoti, urheilutalo, joukko kauppoja, kahvila, posti ja huoltoasema. Joitakin palveluja on myös eräissä kylissä. 21 
Kunnan matkailupotentiaali perustuu sen historiallisiin nähtävyyksiin, luontoon ja vesistöihin sekä kalastus- ja metsästysmahdollisuuksiin 22 . Tärkeimmät kulttuuriperintökohteet ovat Himjoen, Kiprušinon, Sobolevštšinan ja Štšeleikin vanhat puukirkot sekä Äänisen kanavan valmistumisen muistomerkki 23 . Geologeja ja kiipeilijöitä kiinnostavat Štšeleikin kalliot. Matkailupalveluja ovat Voznesenjen pieni hotelli, Štšeleikin vierasmaja, Rovskojen lomakylä ja Muromljan metsästysmaja Iivinan tulva-alueen rannalla. 22 
