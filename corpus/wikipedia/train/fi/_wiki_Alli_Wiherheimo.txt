Alli Oivikki Wiherheimo  oli Kotiliesi-naistenlehden ensimmäinen päätoimittaja 1922–1963 ja opetusneuvos. 1  Hän toimi myös Suomen Naisten Kansallisliiton puheenjohtajana 1937–1938 ja Suomen Akateemisten Naisten Liiton puheenjohtajana 1938–1945. 2 
Wiherheimon vanhemmat olivat rakennusmestari Anders Viktor Grönhag ja Amanda Poussa. Hänen veljiään olivat ministeri T. A. Wiherheimo ja kunnallistalouden asiantuntija Onni Wiherheimo. 3  Wiherheimo valmistui ylioppilaaksi Helsingin Suomalaisesta Yhteiskoulusta vuonna 1913 ja opiskeli Helsingin yliopistossa englantia, saksaa, estetiikkaa ja latinaa. Hän valmistui filosofian kandidaatiksi 1919 ja maisteriksi 1920. 4 
Opiskeluaikoinaan Wiherheimo tutustui Maila Talvioon, jonka kautta sai käännöstöitä WSOY:ltä. 1  Vuosina 1919–1922 Wiherheimo työskenteli WSOY:n kustannustoimittajana, minkä jälkeen häntä pyydettiin vastaperustetun Kotilieden ensimmäiseksi päätoimittajaksi. Hän jatkoi tehtävässä yli 40 vuotta. 1 
Vuonna 1963 Wiherheimo sai opetusneuvoksen arvonimen työstään ”suomalaisen naiskansalaisen kasvattajana”. 1  Samana vuonna hän sai Suomen Kulttuurirahaston tunnustuspalkinnon elämäntyöstään aikakauslehden toimittajana ja suomalaisen kotikulttuurin vaalijana ja kehittäjänä. Wiherheimon testamenttilahjoituksella perustettiin hänen nimeään kantava rahasto Suomen Kulttuurirahastoon. Sen kautta tuetaan nuoria suomalaisia naistieteilijöitä, joiden tutkimuskohteita ovat nykykielet, latina, Rooman kirjallisuus, teologia tai kotitaloustieteet. 4 
