The Sims on Maxisin kehittämä ja Electronic Artsin alun perin vuonna 2000 julkaisema The Sims -pelisarjaan kuuluva simulaatiopeli. Peli on julkaistu usealle eri alustalle. Japanissa peli on julkaistu nimellä SimPeople .
Maailmanlaajuisesti peliä ja sen lisäosia on myyty yli 70 miljoonaa kappaletta, näin tehden siitä historian myydyimmän Microsoft Windows -pelin. Sarjaan on ilmestynyt useita lisäosia, jotka ovat Livin’ It Up , House Party, Hot Date, Lomalla, Lemmikit, Superstar ja Taikaa. Windows-versioille on tarjolla internetissä lukuisia fanien tekemiä tavaroita, kuten taloja, huonekaluja, vaatteita, lemmikkejä, hiustyylejä, jne. 
Pelille on tehty jatko-osat The Sims 2, The Sims 3 ja The Sims 4.
The Simsissä pelattavia hahmoja kutsutaan simeiksi. Alussa pelaaja voi luoda oman simperheen tai pelata valmiilla perheellä. Perheessä voi olla enintään kahdeksan henkilöä, johon lasketaan mukaan lemmikit . 
Pelaajan luodessa perhettä hän saa valita simeilleen nimet, sukupuolen, iän, ihonvärin, pään, asun ja luonteen. Luonteessa muokataan simien siisteyttä, menevyyttä, toimeliaisuutta, leikkimielisyyttä ja mukavuutta, jotka muokkaavat simin käyttäytymistä. 
Simeillä on kahdeksan tarvetta, joista pelaajan tulee pitää huolta: nälkä, mukavuus, hygienia, rakko, energia, hupi, sosiaalisuus ja huone. 
Simit voivat opiskella erilaisia taitoja, joita tarvitaan kotitöissä ja työpaikalla; näitä ovat ruoanlaitto, mekaniikka, luovuus, karisma, kunto ja logiikka.
Tarpeiden lisäksi simeillä on palkit, jotka kertovat heidän yleisen mielialansa. Jos simeistä ei huolehdi, palkit muuttuvat punaisiksi, mikä aiheuttaa monenlaisia ongelmia: simit eivät suostu suorittamaan kaikkia toimintoja ja onnettomuuksia sattuu helpommin. 
Simit osaavat tehdä myös itse asioita ja heillä on oletusasetuksena vapaa tahto. Ne eivät pysty kumoamaan pelaajan tekemiä valintoja, ellei kyseessä ole jokin taitoa nostattava asia , jolloin sim kieltäytyy hänen asioidensa ollessa liian huonosti. 
Sosiaalisuutensa vuoksi simit eivät pärjää yksin, joten heillä tulee olla mahdollisten sukulaisien lisäksi ystäviä. Simit voivat myös suuttua ja rakastua. Kun kahdella simillä on tarpeeksi hyvä suhde, he voivat nukkua samassa sängyssä. Kun suhde on hyvässä kunnossa, simit voivat mennä naimisiin ja saada lapsia.
Sim-perheessä olevaa vauvaa voi muun muassa syöttää, leikittää ja laulaa uneen. Kolme päivän kuluttua vauva kasvaa lapseksi, mutta lapsi ei kasva koskaan aikuiseksi. Lapset eivät pysty tekemään ruokaa, ja heidän on mentävä joka päivä kouluun - liian monesta lintsaamisesta rangaistaan sotilaskoululla.   
Simperheen voi asuttaa joko valmiiseen tai pelaajan suunnittelemaan taloon, joka on omalla tavalla muokattavissa ja sisustettavissa. Kodin viihtyvyys ja sisustus vaikuttavat simien mielialoihin, joita voi seurata mielialamittarista.  
Simien täytyy tehdä töitä saadakseen pelimaailman rahana toimivia simeleoneja. Simit voivat etsiä töitä sanomalehdestä tai tietokoneelta. Simin taidot ja mieliala vaikuttavat työsuoritukseen: kun sim lähtee hyvällä tuulella töihin, hän voi saada ylennyksen. Rahaa saa myös muillakin tavoilla kuin vain töitä tekemällä, kuten myymällä maalattuja taideteoksia. 
Pelaaja ohjaa luomiaan simejä niin kauan kuin ne ovat elossa, sillä simit ikääntyvät. Simit voivat kuolla vanhuuden lisäksi nälkään tai erilaisiin tapaturmiin, kuten sähköiskuun tai tulipaloon.
GameSpotin arvostelussa pelin suurimmaksi vahvuudeksi kehuttiin vuorovaikutusta muiden simien kanssa, kun taas pelin laajuutta kritisoitiin. Ainoastaan simien kotielämää pystyttiin kontrolloimaan eikä esimerkiksi töissä käymistä. 1 
