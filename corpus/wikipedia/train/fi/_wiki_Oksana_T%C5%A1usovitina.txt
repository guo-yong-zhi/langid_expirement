Oksana Aleksandrovna Tšusovitina  1  on uzbekistanilainen telinevoimistelija, joka on edustanut Uzbekistanin lisäksi Neuvostoliittoa ja Saksaa. Hän on olympiavoittaja, maailman- ja Euroopan mestari sekä Aasian kisojen kultamitalisti. Hän on voittanut suuren osan arvokisamitaleistaan hypystä. Tšusovitinan ura naistelinevoimistelun huipulla on kestänyt harvinaisen pitkään: hän muun muassa voitti Tokion MM-kilpailuissa 2011 hypyssä hopeaa 36-vuotiaana. Pekingin kesäolympialaisissa 2008 Tšusovitinasta tuli ensimmäinen viisissä kesäolympialaisissa kilpaillut naistelinevoimistelija. Lontoossa 2012 hän osallistui kuudensiin kesäolympialaisiinsa, mikä on telinevoimistelijoiden ennätys yhdessä bulgarialaisen Jordan Jovtševin kanssa. Lontoossa Tšusovitina sijoittui hypyssä viidenneksi. 2  40-vuotiaana Tšusovitina läpäisi karsinnan Rion kesäolympialaisiin 2016. 3  Vuoden 2020 Tokion olympialaiset olivat hänelle kahdeksannet olympiakisat, mihin hän osallistui 46-vuotiaana. 1  
Tšusovitina aloitti telinevoimistelijan uransa Neuvostoliittoa edustaen, ja ehti voittaa maan edustajana kaksi MM-kultaa ja yhden MM-hopean. Neuvostoliiton hajottua Tšusovitina kilpaili Yhdistyneessä joukkueessa, jossa hän muun muassa voitti joukkuekilpailun olympiakultaa Barcelonassa 1992. IVY:n lakattua olemasta hän siirtyi edustamaan Uzbekistania, jonka edustajana hän voitti muun muassa viisi MM-mitalia ja kuusi Aasian kisojen mitalia. Tšusovitinan pojan sairastuttua vakavasti tämä muutti Saksaan, jossa oli saatavilla asianmukaista hoitoa. Tšusovitina siirtyi edustamaan Saksaa, ja voitti tämän jälkeen hypyssä muun muassa olympiahopeaa Pekingistä 2008 4 , kaksi MM-mitalia ja Euroopan mestaruuden. Vuonna 2017 hänestä tuli Kansainvälisen voimistelujärjestön kunniagallerian jäsen. 4 
Tšusovitina on naimisissa uzbekistanilaisen olympiapainija Bahodir Kurbanovin kanssa. 
