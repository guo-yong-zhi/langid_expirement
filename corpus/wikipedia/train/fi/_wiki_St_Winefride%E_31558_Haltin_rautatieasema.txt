St Winefride’s Haltin rautatieasema oli rautatieasema Holywellin kaupungissa Flintshiressä, Walesissa. Se oli ainoa väliasema Holywell Junctionista Holywell Towniin kulkeneella Holywellin radalla. Se oli toiminnassa vuosina 1912–1954. 1 
Holywellin kaupungista satamaan kulki jo ennen aseman avaamista raitiotie. Vuonna 1867 avattiin rahtiliikenteelle Holywell Railway, joka kulki pääasiassa raitiotien reittiä. Monet Holywell Railwayn palvelemat yritykset menivät 1870-luvun loppuun mennessä konkurssiin, ja rautatien oli pakko lopettaa toimintansa. Kiskot nostettiin, mutta radan reitti jäi jäljelle. 2 
Holywell Junctionin asemalta kaupungin keskustaan pääsi aluksi höyryrekalla. Vuonna 1905 London & North Western Railway alkoi tarjota liityntäyhteyttä linja-autolla. Suosio oli niin suurta, että yhtiö alkoi harkita rautatien rakentamista vanhan Holywell Railwayn reitille. Suunnitelmissa kävi jopa sähköistetyn raitiotien rakentaminen, mutta lopulta päädyttiin tavalliseen rautatien sivuhaaraan. Holywellin rata avattiin 1. heinäkuuta 1912. 2 
Radan varrelle avattiin yksi väliasema, St Winefride’s Halt. Tarinan mukaan Pyhä Winefride kärsi aseman paikan lähellä marttyyrikuoleman 600-luvulla, jolloin kuolinpaikalle oli puhjennut lähde, St Winefride’s Well. Lähteen vedellä väitettiin olevan parantavia vaikutuksia, ja sinne rakennetusta pyhäköstä oli tullut suosittu vierailukohde. Lähteelle menevien turistien lisäksi St Winefride’s Halt palveli läheisten tehtaiden työntekijöitä. 2 
Asema sijaitsi laakson jyrkällä itärinteellä. Siellä oli raiteiden länsipuolella yksi puinen laituri, jonne kuljettiin polkua Greenfield Streetiltä. Polulta pääsi laiturin pohjoispäähän ja kävelysillalle, joka ylitti radan ja johti Strand Walkille. Laiturilla ei ollut odotustilaa tai katosta, ainoastaan nimikyltti ja kaasuvalo. Aseman länsipuolella oli sivuraide paikallisten yritysten tarpeisiin. 2 
Reitti Holywell Townista Holywell Junctioniin osoittautui hyvin suosituksi. Jo heinäkuuhun 1922 mennessä radalla kulki arkisin 18 junaa kumpaankin suuntaan, ja 17 junaa lauantaisin. Sunnuntaisin radalla ei alusta lähtien ollut liikennettä. Kesällä 1947 junia kulki arkisin 15 kumpaankin suuntaan ja lauantaisin 20 suuntaansa. Erityisen paljon käyttäjiä St Winefride’s Haltilla oli kesäisin, kun turisteja tuli käymään St Winefride’s Wellillä. 2 
1. tammikuuta 1948 St Winefride’s Halt liitettiin British Railwaysin alaisuuteen. Aluksi vilkas liikenne linjalla jatkui, mutta vuonna 1954 British Railways ilmoitti aikeestaan sullkea Holywellin rata. Linjan viimeisessä kesäaikataulussa vuonna 1954 St Winefride’s Haltin asemalla pysähtyi vain yksi juna kumpaankin suuntaan päivässä, molemmat ennen aamukahdeksaa. Viimeiset matkustajajunat kulkivat linjalla 4. syyskuuta 1954. St Winefride’s Halt suljettiin virallisesti 6. syyskuuta ja purettiin kokonaan. Liikenne läheisen sementtitehtaan käytössä olleella sivuraiteella jatkui 11. elokuuta 1957 asti. 2 
