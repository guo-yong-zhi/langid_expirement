
Eläinoikeuspuolue , lyhenne EOP, on vuonna 2015 perustettu ja vuosina 2016–2023 puoluerekisterissä ollut suomalainen puolue. 1  2 
Eläinoikeuspuolue määrittelee itsensä poliittisena toimijana, jonka tavoitteena on tehdä Suomesta kaikkien eläinten yhteiskunta, edistää lajista riippumatonta oikeudenmukaisuutta ja lopettaa eläinten käyttäminen tuotantovälineinä, ravintona, viihdykkeinä ja asusteina. 3  Puolueen manifesti on visio kaikkea elämää kunnioittavasta yhteiskunnasta, 4  josta linjataan tarkemmin puolueohjelmissa. 5 
Eläinoikeuspuolue  merkittiin yhdistysrekisteriin 19.3.2015. Sääntöjensä mukaisesti EOP:n tarkoituksena on valtakunnallinen poliittinen ja valtiollinen vaikuttaminen ihmisten sekä eläinten oikeudenmukaisen kohtelun takaamiseksi. Puolueen toiminnan lähtökohtana on ajatus siitä, että ihmisten ja muiden eläinten kohtelussa on noudatettava samoja oikeudenmukaisuusperiaatteita, minkä vuoksi eläinten ja niiden luonnollisten elinympäristöjen hyväksikäyttö ja riisto on väärin.
Eläinoikeuspuolue määrittelee toimintansa ja politiikkansa arvoperustaksi kestävyyden, oikeudenmukaisuuden ja elämän.
Puoluepoliittisten tavoitteiden saavuttaminen edellyttää Suomessa 5 000 kannattajakortin keräämistä vuoden aikana virallisen puolueen rekisteröimiseksi. EOP:n toiminta keskittyi 2015−2016 tarvittavan kannattajakorttimäärän kokoamiseen. Ry aloitti 23.5.2015 rekisteröintikampanjan, joka keskittyi sosiaalisen median ohella Turun, Helsingin, Porin ja Tampereen seudulle. Yhdistys jätti rekisteröitymishakemuksen poliittiseksi puolueeksi Oikeusministeriölle heinäkuussa 2016. Oikeusministeriö hyväksyi hakemuksen 20.9.2016.
EOP julkaisi maaliskuussa 2015 manifestin, jossa yhdistys toi esille pitkän aikavälin vision kaikkia eläimiä kunnioittavasta yhteiskunnasta. Kansallisen yleisön tietoisuuteen EOP nousi tammikuussa 2016 puolueen puheenjohtajan edustaessa eläinoikeusliikettä Yle Perjantain suorassa televisiolähetykseen vastaväittäjänään keskustan kansanedustaja Anne Kalmari.
Aloitteen puolueen perustamisesta tekivät Tarja Benaouda ja Kristina Labart-Bergestad, joita motivoi pettymys Vihreän liiton toimintaan ja tavoitteisiin sekä ruotsalaisen eläinoikeuspuolueen Djurens Partin onnistunut perustaminen. 6  Puolueen puheenjohtajana toimii porvoolainen Tatu Chanth, 1. varapuheenjohtajana helsinkiläinen Matilda Aaltonen ja 2. varapuheenjohtajana inkoolainen Kari Niinisalo. 7 
Eläinoikeuspuolueella on paikallistoimintaa Helsingissä, Tampereella ja Porvoossa. 8 
Eläinoikeuspuolueella on alankomaalaiseen Partij voor de Diereen kautta tiiviit suhteet koko kansainväliseen eläinpuolueiden verkostoon. 9  EOP on aktiivisesti mukana Animal Politics Foundation -kattojärjestön toiminnassa. 10 
