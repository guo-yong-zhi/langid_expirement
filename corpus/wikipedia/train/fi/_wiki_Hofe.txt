Helsingin Optio- ja Futuuripörssi Osuuskunta HOFE oli vuonna 1987 Helsinkiin suunniteltu optio- ja futuuripörssi.
Hofe perustettiin syksyllä 1987 johdannaisarvopaperien kaupankäyntiä varten. Sen rinnalle perustettiin kauppojen selvittely-yhtiö Helsingin Pörssiclearing Oy . Hofe merkittiin kaupparekisteriin 25. marraskuuta 1987 ja HPC 9. joulukuuta. 1  Hankkeen taustalla oli Helsingin Arvopaperipörssiin 26.6.1987 perustettu optio- ja futuuritoimikunta. Hanke jakautui kuitenkin saman vuoden syyskuussa kahteen keskenään kilpailevaan hankkeeseen. Suurimpien pankkien välille syntyi niistä kiivas taistelu  2 . Sitä kutsuttiin lehdistössä usein optiosodaksi. 
Osuuskunnassa oli 24 jäsentä, joiden joukossa 9 pankkia, 11 pankkiiriliikettä, 2 vakuutusyhtiötä ja 2 muuta yhteisöä. Hallituksen puheenjohtaja oli pankinjohtaja Ossi Hynninen Osuuspankkien Keskuspankki Oy:stä ja varapuheenjohtaja toimitusjohtaja Kaj-Gustaf Bergh Pankkiiriliike Ane Gyllenberg Oy:stä. Muita hallituksen jäseniä olivat osastopäällikkö Markku Keinonen Postipankista, toimitusjohtaja Hannu Lahtinen Oy Erik Selin Ab:stä, apulaisjohtaja Jorma Petäjistö Kansa-yhtymästä, pankinjohtaja Pentti Rissanen Kansallis-Osake-Pankista, apulaisjohtaja Peter Storsjö Oy Bensow Ab:stä, apulaisjohtaja Rolf Wickström Tapiola-yhtiöistä ja toimitusjohtaja Matti Mäenpää Helsingin Arvopapaperipörssi Osuuskunnasta  3 . 
Osuuskunnan toimitusjohtajaksi kutsuttiin filosofian maisteri Timo Ahjos, joka valittiin myös osuuskuntaan läheisesti liittyneen Helsingin Pörssiclearing Oy:n toimitusjohtajaksi. Osuuskunnan oli tarkoitus toimia yhteistyössä sanotun yhtiön kanssa siten, että Hofe olisi määritellyt kaupankäynnin säännöt ja muut toimintaperiaatteet, kun taas kaupankäyntikoneisto henkilöstöineen ja järjestelmineen olisi kuulunut Helsingin Pörssiclearing Oy:lle. Viimeksi mainittu olisi myös taannut ja selvittänyt tehdyt kaupat  3 .
Helsingin Pörssiclearing Oy:n suurimmat osakkaat  päätyivät tammikuussa 1988 Suomen Optiomeklarit Oy:n pääosakkaiden kanssa sopimukseen yhteisen kauppapaikan luomisesta. Helsingin Pörssiclearing Oy päätettiin sulauttaa Suomen Optiomeklarit Oy:hyn. Hofen kauppapaikan rakennustyö Rautatalossa Keskuskatu 3:ssa oli tuolloin vielä kesken eikä Hofen sääntöjen toimialapykälän tarkoittamaa toimintaa ollut vielä aloitettu  3 .
Eduskunnan päätettyä kesällä 1988 lainsäädännöstä, joka salli johdannaispörssitoiminnan harjoittamisen myös säädetyt vaatimukset täyttäville osakeyhtiöille, osuuskunnan kokouksessa 27. lokakuuta 1988 se päätettiin asettaa selvitystilaan ja siis lopettaa  3 .
