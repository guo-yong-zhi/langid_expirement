Zachary David Alexander ”Zac” Efron  1  on yhdysvaltalainen näyttelijä ja laulaja. Hän tuli tunnetuksi näyteltyään elokuvamusikaalitrilogiassa High School Musical . Samoihin aikoihin Efron näytteli musikaalielokuvassa Hairspray  ja komediaelokuvassa 17 Again . Sittemmin Efron on näytellyt muun muassa elokuvissa New Year’s Eve , The Lucky One , Naapurit , Dirty Grandpa  ja The Greatest Showman .
Efron syntyi San Luis Obispossa Kaliforniassa, josta hän muutti myöhemmin Arroyo Grandeen. Hänen isänsä David työskentelee insinöörinä ja äiti Starla on sihteeri. Perheeseen kuuluu myös pikkuveli Dylan. Efronin isä kannusti häntä näyttelemään yksitoistavuotiaana, kun oli kerran kuullut poikansa laulavan ajomatkalla. High schoolin aikana Efron osallistui moniin näytelmiin ja otti laulutunteja. Hän valmistui Arroyo Grande High Schoolista vuonna 2006 ja hänet hyväksyttiin collegeen. Hän päätti kuitenkin lykätä opintojaan näyttelijänuran lähdettyä nousuun.
Efron ja hänen äitinsä ajoivat monta kertaa viikossa Los Angelesiin koe-esiintymisiin. Lopulta hän sai pieniä rooleja muun muassa televisiosarjoista Teho-osasto ja CSI Miami. Vuonna 2003 hän näytteli autistista poikaa elokuvassa Miracle Run. Vuonna 2004 hän sai pitkäaikaisemman roolin Cameronina Summerlandissä. Efron esiintyi Hope Partlow’n kappaleen ”Sick Inside” musiikkivideolla vuonna 2005 ja näytteli myös hevosia rakastavaa poikaa elokuvassa Live Your Dream.
Vuonna 2006 Efron valittiin Troy Boltonin rooliin Disney Channelin elokuvaan High School Musical. Hän sai roolin sopivan karismaattisen äänensä ja tanssitaitonsa ansiosta, mutta lopullisessa elokuvassa hänen lauluäänensä on dubattu. Elokuva saavutti odottamattoman suuren suosion, ja elokuussa 2006 Efron voitti Teen Choice Awardseissa läpimurtotähden palkinnon.
Vuonna 2007 Efron esiintyi yhdessä Punk’d-televisiosarjan jaksossa ja High School Musical -kanssanäyttelijänsä Vanessa Hudgensin ”Say OK” -musiikkivideolla. 20. kesäkuuta 2007 Yhdysvalloissa sai ensi-iltansa Hairspray, jossa Efron pääsi laulamaan itse. Hän vaihtoi hiustyylinsä elokuvaa varteen lyhyeen mustaan. Elokuvan kuvausten takia Efron ei päässyt High School Musicalin konserttikiertueelle. Hänen sijallaan esiintyi Drew Seeley, joka oikeastikin lauloi Efronin osuudet ensimmäisessä High School Musicalissa.
Elokuussa 2007 Disney Channelillä tuli ensi-iltaan High School Musical 2, jossa Efron jatkoi Troy Boltonin roolissa. Samana vuonna Efron pääsi poseeraamaan Rolling Stone -lehden kannessa ja juontamaan Australian Kids Choice Awards -gaalan yhdessä The Veronicas -duon kanssa.
Alkuvuodesta 2008 Efron osallistui elokuvien 17 Again, Me and Orson Welles ja High School Musical 3: Senior Year kuvauksiin. Niistä ensimmäisenä ehti ensi-iltaan High School Musical 3: Senior Year, joka julkaistiin saman vuoden lokakuussa. 17 Again -elokuvan ensi-iltapäivämäärä vaihtui useaan otteeseen, kunnes se sai ensi-iltansa Yhdysvalloissa 17. huhtikuuta 2009 ja saavutti suursuosion. Me and Orson Wellesin teatteriensi-ilta oli 25. marraskuuta 2009, joskin se esitettiin jo syyskuussa 2008 Toronton elokuvajuhlilla.
Efronin tähdittämää Charlie St. Cloudia kuvattiin Vancouverissa, Kanadassa elokuusta lokakuuhun vuonna 2009. Elokuva sai ensi-iltansa Yhdysvalloissa heinäkuussa 2010.
Vuonna 2019 Efron näytteli sarjamurhaaja Ted Bundya elokuvassa Extremely Wicked, Shockingly Evil, and Vile.
 
