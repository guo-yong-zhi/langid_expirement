Albanian kreikkalaiskatolinen kirkko on autonominen katolinen kirkkokunta, joka käyttää bysanttilaista liturgiaa. Siihen kuului 3 726 jäsentä vuonna 2017. Jäsenistö on keskittynyt eteläiseen Albaniaan. Kirkkoa ei tule sekoittaa Italialais-albanialaiseen katoliseen kirkkoon, joka on Italiassa elävien bysanttilaista riitusta noudattavien katolisten albanialaisten kirkko.
Ensimmäinen Albaniassa toiminut bysanttilaista riitusta noudattavien katolisten yhteisö oli pieni Epeiroksen rannalla toiminut lähetysasema, joka toimi vuosina 1628–1765. Toisen ryhmän perusti vuoden 1900 paikkeilla entinen albanialainen ortodoksipappi Jorgji Germanos. Vuonna 1912 hänen yhteisössään oli 120 jäsentä, jotka asuivat pääasiassa Elbasanin kylässä. Heidän avukseen tuli vuonna 1938 Italian Grottaferratasta Italialais-albanialaisen katolisen kirkon munkkeja. Vuonna 1939 perustettiin Eteläisen Albanian apostolinen administraatio suoraan apostolisen delegaatin, arkkipiispa Leone Giovanni Nigrisin pastoraaliseen hoitoon. Vuonna 1945 sillä oli noin 400 jäsentä, mutta samana vuonna arkkipiispa Nigris karkotettiin maasta. 1 
Ryhmä hävisi sen jälkeen kun Albania julistautui vuonna 1967 ateistiseksi valtioksi. Vuonna 1996 Hil Kabashi asetettiin administraation ensimmäiseksi piispaksi sitten vuoden 1945. Vuonna 2008 sen 3 500 jäsenestä suurin osa oli kuitenkin latinalaisen riituksen noudattajia. Poikkeuksena oli yksi pieni seurakunta, joka toimi basileiolaisen sisarkunnan yhteisön yhteydessä Elbasanissa, mistä kirkko oli aiemmin saanut alkunsa. 1 
Vuonna 2017 kirkon ainoaan hallinnolliseen yksikköön Eteläisen Albanian apostoliseen administraatioon kuului 15 seurakuntaa, joissa oli yhteensä 3 726 jäsentä. Nämä muodostivat 0,3 prosenttia administraation alueen väestöstä. 2 
