Aleksandr Igorevitš Kaljanin   oli venäläinen jääkiekkohyökkääjä. Hän pelasi KHL-joukkue Lokomotiv Jaroslavlissa. Kaljanin menehtyi miltei koko joukkueensa kanssa lento-onnettomuudessa Venäjällä lähellä Jaroslavlin kaupunkia. Joukkue oli matkalla Minskiin Valko-Venäjälle, missä joukkueen oli tarkoitus pelata kauden ensimmäinen peli.
Aleksandr Kaljanin aloitti peliuransa Traktor Tšeljabinskin kakkosjoukkueessa kaudella 2003–2004. Seuraavana vuonna hän oli jo ykkösjoukkueessa kahden ottelun verran. Kaudella 2005–2006 hän aloitti Lokomotiv Jaroslavlissa, jossa pelasi ykkösjoukkueessa viisi ottelua ja teki kaksi maalia. Nämä olivat hänen ensimmäiset pelinsä Venäjän pääsarjassa. Seuraavalla kaudella hän pelasi alemmassa sarjassa Dizel Penzan joukkueessa. Kaudella 2007–2008 hän pelasi Jaroslavlissa jälleen yhden ottelun, mutta siirtyi pääsarjaan palanneen Tšeljabinskin Traktoriin, jonka vakiokokoonpanoon hän pääsi ja pelasi 30 peliä tehden kuusi maalia ja syöttäen yhdeksän. Traktor pääsi myös pudotuspeleihin, joissa Kaljaninille kertyi kolme peliä. Ammattilaisliiga KHL aloitti toimintansa vuonna 2008, ja siitä asti Kaljanin kuului lähes koko ajan Jaroslavlin vakiomiehistöön kohtalokkaaseen lento-onnettomuuteen saakka. 
