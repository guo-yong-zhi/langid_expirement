Kreikan maastopalot 2021 vaivasivat Kreikkaa pääosin elokuussa 2021 ennätyksellisen helleaallon jälkeen. Palot riehuivat erityisesti Attikan alueella, Euboian eli Évian saarella ja Peloponnesoksen niemimaalla. 2 
Palot tuhosivat Attikan aluetta Ateenan lähellä erityisesti 27. heinäkuuta – 4. elokuuta. Peloponnesoksella paloi muun muassa antiikin Olympian lähistöä 5. elokuuta 2021. Euboian saarella palot syttyivät 3. elokuuta ja raivosivat vielä 8.–11. elokuuta. Paloissa tuhoutui suuria alueita saaren pohjoisosasta erityisesti Istiaía-Aidipsóksen seudulla. 2 000 ihmistä evakuoitiin saaren rannikolta laivoilla. Pahimmat palot helpottivat sateiden ja sään viilenemisen ansiosta 13. elokuuta mennessä. 2  3  4  ​Vílian seutua Länsi-Attikassa paloi 18. elokuuta. 5  Elokuun lopulla uusia paloja syttyi vielä muun muassa Víliassa sekä Marmárin seudulla Euboialla. 6 
20. elokuuta mennessä paloissa oli tuhoutunut ainakin 126 404 hehtaaria maata. 1  Kreikka sai apua palojen sammuttamiseen yli 20 muulta maalta. 5  Apua antoivat muun muassa Espanja, Israel, Kroatia, Kypros, Puola, Ranska, Romania, Ruotsi, Sveitsi, Ukraina ja Yhdysvallat. 3 
Maastopalot ovat Kreikassa jokakesäinen ongelma. Kesällä 2021 paloihin vaikutti muun muassa maan uusi lämpöennätys, 46,3 °C, joka mitattiin 3. elokuuta. 7  Voimakkaiden palojen lisääntymisen yhtenä syynä pidetään ilmastonmuutosta, joka voimistaa sään ääri-ilmiöitä. 4  8  Samaan aikaan suuria maastopaloja oli myös muun muassa Turkissa ja Italiassa. 9 
