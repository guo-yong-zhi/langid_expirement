Kovaa maata on vuosina 1994–1997 TV1:llä esitetty suomalainen televisiosarja.
Sarja tehtiin alun perin 12 jakson pituiseksi. Kesällä 1997 sarjaan kuvattiin päätösjakso, jossa selvisi miten sarjan henkilöille lopulta kävi. Sarja julkaistiin DVD:nä 2.11.2011 ja uudelleen juhlapainoksena 3.6.2016 1 
Sarja kertoo Viitalan perheen elämästä konkurssin jälkeen. Helsinkiläisperhe joutuu taloutensa romahdettua muuttamaan elämäntyyliään ja -arvojaan. Uuden elämänpiirin tarjoaa muutto perheen ekonomi-isän, Pentin, lapsuudenkotiin maalle. Ruusa-mummon huusholliin muuttaminen ei kuitenkaan miellytä Pentin vaimoa Seijaa, joka päättääkin lähteä omille teilleen. 
Ruusalla on omat suunnitelmansa poikansa perheen auttamiseksi, ja Penttikin innostuu maalla yrittämään uudelleen. Kyläläisten kanssa talkootyönä kunnostettuun kasvihuoneeseen Ruusa tilaa lastin tomaatintaimia. Tomaatit kasvavat hyvää vauhtia, kunnes pahan miehen maineessa oleva Tastula myrkyttää ne. Pentti ei vastaiskusta lannistu vaan yrittää uudelleen, tällä kertaa joulutähdillä.
