François Gérard Georges Nicolas Hollande  on ranskalainen vasemmistopoliitikko, joka toimi Ranskan presidenttinä vuosina 2012–2017. Hollande on aiemmin toiminut myös Sosialistisen puolueen  pääsihteerinä sekä useissa poliittisissa luottamustehtävissä.
Hollande on valmistunut École des hautes études commercialesista, Sciences Posta ja Kansallisesta hallintokoulusta.
Hollande oli PS:n pääsihteeri vuosina 1997–2008. Hollande kannatti vuonna 2004 sopimusta Euroopan perustuslaista, jota puolueen kakkosmies Laurent Fabius vastusti. Puolueen sisäisessä äänestyksessä kyllä-kanta voitti.
Hollande oli Ranskan kansalliskokouksen jäsen 1988–1993 ja 1997–2012. 1  Heinäkuusta joulukuuhun 1999 hän oli myös Euroopan parlamentin jäsen. 2  Lisäksi hän toimi Limousinin alueneuvoksena 1992 ja 1998–2001, Tullen pormestarina 2001–2008 sekä Corrèzen yleisneuvoston puheenjohtajana 2008–2012.
Hollande valittiin Ranskan presidentiksi vuoden 2012 presidentinvaalissa. Hän sai ensimmäisellä kierroksella 28,6 prosenttia äänistä. UMP-puolueen ehdokas, istuva presidentti Nicolas Sarkozy sai äänistä 27,2 prosenttia. Toisella kierroksella Hollande sai 18 miljoonaa ääntä eli yli 1,1 miljoonaa ääntä enemmän kuin Sarkozy. Hollanden ääniosuus toisen kierroksen äänistä oli 51,6 prosenttia. Hän astui virkaansa Ranskan presidenttinä 15. toukokuuta 2012. 3 
Presidenttikautensa alussa Hollande pyrki hallituksensa kanssa säätämään 75 prosentin tuloveron yli miljoona euroa vuodessa ansaitseville. Ranskan perustuslakineuvosto katsoi, että suunnitelma oli perustuslain vastainen, mutta Hollanden esikunta etsii mahdollisuuksia veron sisällyttämiseksi viimeistään vuoden 2014 budjettiin. Taustalla on Hollanden ajatus siitä, että rikkaiden on osallistuttava enemmän Ranskan verotalkoisiin. 4  Kriitikoiden mukaan suunnitteilla oleva laki karkottaa varakkaat ihmiset Ranskasta. 5  Maaliskuussa 2013 Hollande esitti ajatuksen, että 75 prosentin vero kerättäisiin yrityksiltä, jotka maksavat johtajilleen yli miljoonan euron palkkaa. 6 
EU:n velkakriisissä Hollanden linja menoleikkauksiin on ollut maltillisempi kuin Saksan ja Britannian, jotka ajoivat mm. EU:n budjettiin voimakkaita leikkauksia. 7 
Tammikuussa 2013 Malin presidentti pyysi Ranskalta apua maan pääkaupunkia uhkaavien islamistitaistelijoiden torjunnassa. Hollande käynnisti sotatoimet Malin hallituksen tukemiseksi ja ranskalaisten avulla hallituksen joukot valloittivat mm. Timbuktun takaisin. 8  9  Hollande ilmoitti, että Ranska vetää joukkonsa pois huhtikuussa 2013, kuukautta myöhemmin, kuin aluksi suunniteltiin. Joukkojen vetäydyttyä on YK:n tukemien afrikkalaisten joukkojen määrä ottaa vastuu alueesta. 10 
Vuonna 2013 Hollande toteutti vaalilupauksensa ja ajoi läpi tasa-arvoisen avioliittolain lukuisten mielenosoitusten saattelemana. 11  Laki hyväksyttiin parlamentin alahuoneessa 23. huhtikuuta 2013, ja se astui voimaan 18. toukokuuta. Tätä ennen samaa sukupuolta olevien parien oli mahdollisuus solmia Ranskassa siviililiitto, joka ei kuitenkaan sallinut muun muassa samaa sukupuolta olevien parien adoptiota tai hedelmöityshoitoja.
Hollande kertoi vuoden 2016 lopulla, että ei aio asettua ehdolle vuoden 2017 presidentinvaalissa. Hollande oli ensimmäinen istuva Ranskan presidentti, joka ei hakenut uutta kautta. Hollanden ilmoituksen aikaan arvioitiin, että hän saisi vaalissa vain seitsemän prosenttia äänistä. 12 
Hollanden kausi Ranskan presidenttinä päättyi 14. toukokuuta 2017, kun virkaan astui Emmanuel Macron. 13 
Hollande oli rekisteröidyssä avoliitossa  PS:n entisen presidenttiehdokkaan, sosialistipoliitikko Ségolène Royalin kanssa, ja heillä on neljä lasta. He erosivat kesällä 2007.
Erottuaan Royalista Hollande asui yhdessä toimittaja Valérie Trierweilerin kanssa. 19  Tammikuussa 2014 sanomalehdet kirjoittivat Hollanden suhteesta näyttelijä Julie Gayet’n kanssa. 20  Hollande ilmoitti eroavansa Trierweileristä 25. tammikuuta 2014. 21  Hollande ja Gayet menivät naimisiin Hollanden presidenttikauden jälkeen kesäkuussa 2022. 22 
