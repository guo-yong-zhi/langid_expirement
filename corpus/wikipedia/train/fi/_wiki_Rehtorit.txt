Rehtorit oli vuonna 1995 perustettu punkrock-powerpop-ramopunk-yhtye. Ensimmäisessä kokoonpanossa oli kolme Ne Luumäet -yhtyeen soittajaa: Kaide, Finski ja Heko Luumäki. Bassoa soitti Stindy-boy ja laulusta vastasi Rehtori Pajunen. Rehtorit levytti tällä kokoonpanolla Poko Rekordsille singlen Frankenstein ja yhtyeen ensimmäisen albumin Millionääri, minkä jälkeen laulamaan tuli Janne. Hänen kanssaan Rehtorit levytti singlet Born to lose ja Mä hyppään järveen!. Born to lose -singlen mukana tuli Suomen ensimmäinen 3D-video. Se nousi parhaimmillaan singlelistan sijalle 19. 
Vuonna 1999 kokoonpano muuttui jälleen. Yhtyeeseen tuli mukaan rumpuihin Artsi, bassoon Rehtori Mikkola ja toiseksi kitariksi Rehtori Reponen Jr. Hieman myöhemmin laulamaan siirtyi Kuraattori Kurki. Tämän kokoonpanon ensimmäinen levytys oli Helsingin helmoissa -kokoelmalta löytyvä "Kolmatta linjaa lakaisin". Vuonna 2001 yhtyeeltä julkaistiin singlet Perjantain ja maanantain välinen yö sekä Naurettavaa?.
Vuonna 2002 oli tällä kokoonpanolla levyn julkaisun aika. Syntyi Hiljaa!-niminen levy. Vuoden kuluttua ilmestyi viimeinen Kuraattori Kurjen laulama julkaisu: EP Apina ja Corolla, jolla yhdellä kappaleella soitti jo uusi rumpali Mikko. Kuraattori Kurjen jälkeen laulamaan tuli jälleen Rehtori Pajunen. Hän joutui lähtemään yhtyeestä kuitenkin jo muutaman esiintymisen jälkeen ja kitaristi Rehtori Reponen Jr. rupesi kitaran soiton ohella laulamaan. Tällä kokoonpanolla Rehtorit on julkaissut kappaleen Punk Rock Woimasoinnun julkaisemalla 1-2-3-4-kokoelmalla ja julkaisi vuonna 2006 levyn nimeltään Klassista musiikkia.
Viimeiseksi jäänyt studioalbumi Kansainvälinen salaliitto julkaistiin 2010. Elokuussa 2013 Rehtorit ilmoitti lopettavansa, ja viimeinen keikka soitettiin Helsingissä talvella 2014. 1 
