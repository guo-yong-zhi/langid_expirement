Sivakkavaaran työväentalo oli Kaavin kunnan Sivakkavaaran kylässä sijainnut työväentalo. Se purettiin vuonna 1954 ja tilalle rakennettiin tanssilava Sivakan lava, joka on yhä käytössä. 1  2 
Sivakkavaaran työväenyhdistys perustettiin vuonna 1907. Työväentalo hankittiin vuonna 1908. Talo sijaitsi Kaavi-Joensuu -tien varressa. 1  Vuonna 1924 yhdistyksellä oli 13 jäsentä. 3  Yhdistys ilmeisesti kärsi 1930-luvun alun Lapuan liikkeen toiminnasta, sillä vuonna 1931 se ”herätettiin henkiin”. 4  Vuonna 1954 yhdistys myi talon purettavaksi ja rakensi sen sijaan tanssilavan. Lava osoittautui pian pieneksi ja sekin purettiin isomman tieltä, joka valmistui vuonna 1961. Lavan pinta-ala on 360 neliömetriä. 1  Sen omistaa nykyään Kaavin sosialidemokraattinen työväenyhdistys, joka osti lavan alkuvuodesta 2018, samalla kun Kaavin ja Sivakan työväenyhdistykset yhdistyivät. Lavaa on kunnostettu sen jälkeen talkoilla. 2 
Talo oli hirsirakenteinen ja pärekattoinen, ja sen jalusta oli liuskekiveä. Sen pinta-ala oli 128 neliömetriä ja korkeus 3,5 metriä. Talossa oli 125-paikkainen juhlasali, kaksi asuinhuonetta ja keittiö, ja se lämpeni kahdella uunilla sekä keittiön hellalla. Taloon tehtiin korjauksia vuonna 1951. 1 
Talolla järjestettiin iltamia. 5  Sunnuntaina 29.8.1937 vietettiin yhdistyksen 30-vuotisjuhlia. Tapahtumaan kuului päivä- ja iltajuhla, ja ohjelmassa oli torvisoittoa, kisällilaulua, joukkolausuntaa, puheita sekä tanssia ja kenttäpelejä. Ilmeisesti yhdistyksellä ei ollut omaa kuoroa tai soittokuntaa, sillä esiintyjät olivat Joensuusta ja Mutalasta. 6 
Nykyisin Sivakan lavalla järjestetään sunnuntaisin tansseja. 2 
