Pasilansilta on Helsingin Pasilassa sijaitseva tieliikennesilta, joka ylittää pääradan ja Veturitien. Se yhdistää toisiinsa Länsi- ja Itä-Pasilan poikittaissuuntaisena pääyhteytenä. Sillan tasossa sen pohjoispuolella sijaitsevat kauppakeskus Tripla, Pasilan rautatieasema ja asuinkerrostaloja. Aseman sisäänkäynnillä siltakannella on asema-aukio, jonka edustalla pysähtyy raitiovaunulinjoja ja useita linja-autolinjoja. 1 
Julkisen liikenteen lisäksi silta on tärkeä kevyen liikenteen poikittaissuuntainen yhteys. Aikaisemmin myös merkittävä määrä henkilöauto- ja raskasta liikennettä kulki siltaa pitkin, ja vuonna 2014 sitä käytti noin 15 500 ajoneuvoa vuorokaudessa. 1  Liikenteellisesti ahdasta 1+1-kaistaista siltaa levennettiin 11 metrillä vuosina 2014–2015, jolloin sillalle voitiin rakentaa raitiovaunukaistat. 1  2  3  Vuonna 2019 valmistunut Teollisuuskadun tunneli kuitenkin siirsi noin kolmasosan autoliikenteestä alatasoon Veturitielle ja edelleen tunneliin. 1 
