Pixels on vuonna 2015 ensi-iltansa saanut Chris Columbuksen ohjaama komediallinen tieteis-toimintaelokuva. Sen pääosissa ovat Adam Sandler, Kevin James, Michelle Monaghan, Josh Gad, Peter Dinklage ja Brian Cox. Elokuvan on tuottanut Columbia Pictures. 
Pixelsin ensi-ilta oli Yhdysvalloissa 24. heinäkuuta 2015. Suomessa ensi-ilta oli 7. elokuuta 2015.
Vuonna 1982 NASA lähetti ulkoavaruuteen aikakapselin, joka sisälsi kuvamateriaalia Maan elämästä ja kulttuurista, tarkoituksena luoda rauhanomainen viestintä Maan ulkopuolisen elämän kanssa. Avaruusolennot kuitenkin erehtyvät tulkitsemaan klassikkovideopelien kuvamateriaalia sisältävän lähetyksen sodanjulistuksena heitä vastaan, joten he päättävät hyökätä Maahan käyttäen hyökkäystaktiikkoinaan peleistä saamiaan malleja. Yhdysvaltain presidentin on kutsuttava kasaripelit hallitsevat lapsuudenystävänsä apuun pelastamaan maailma tuholta. 
