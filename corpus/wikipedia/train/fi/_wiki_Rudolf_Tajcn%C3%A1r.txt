Rudolf Tajčnar  oli slovakialainen, Tšekkoslovakiaa edustanut jääkiekkoilija, pelipaikaltaan puolustaja. 1  Hän saavutti Tšekkoslovakian maajoukkueessa olympialaisissa pronssia Sapporossa 1972. MM-kilpailuissa hän voitti kultaa Prahassa 1972 ja saavutti hopeaa Bernin ja Geneven kisoissa 1971. 1  2 
Prahan MM-kisoissa 1972 Tajčnar teki viisi maalia ja sai kaksi syöttöpistettä. 2  Hän teki maalin turnauksen alkupuolella ylivoimaisissa voitoissa Sveitsiä ja Länsi-Saksaa vastaan. 3  4  Toisella sarjakierroksella Tšekkoslovakia voitti Ruotsin 2–0, ja tuossa ottelussa Tajčnar teki ensimmäisen maalin ja sai nelisen minuuttia myöhemmin syöttöpisteen, kun Václav Nedomanský teki toisen maalin Tajčnarin laukauksen päädyttyä maalivahdin torjunnasta hänelle. 5  Viimeisessä ottelussaan Tšekkoslovakia voitti Suomen 8–2 ja Tajčnar teki joukkueensa viidennen ja kuudennen maalin. 6 
Tajčnar aloitti pelaajauransa Dukla Košicessa 1  mutta edusti huippuvuosinaan Slovan Bratislavaa. 1  2  Nyrkkitappelun ja sitä seuranneen psykiatriseen hoitoon päätymisen myötä häneltä jäi pelikausi 1972–1973 kokonaan väliin, eikä hän päässyt enää tämän jälkeen pelaamaan arvokisoissa. Hänellä oli alkoholiongelma, ja siirryttyään pelaamaan Pohjois-Amerikkaan hän joutui puukotuksen uhriksi New Yorkissa vuonna 1979. 1  Ensimmäisellä Pohjois-Amerikan-kaudellaan 1977–1978 hän voitti Maine Marinersin joukkueessa AHL:n mestaruuden, Calder Cupin. Seuraavalla kaudella hän pelasi pääasiassa PHL:n Spokane Flyersissa mutta pääsi myös kahteen pääsarja WHA:n otteluun Edmonton Oilersin joukkueessa. Vuonna 1979 hän siirtyi Sveitsiin, jossa hän pelasi kaksi kautta HC Ambrì-Piottan joukkueessa ja sen jälkeen alemmilla sarjatasoilla, joissa hän toimi myös pari kautta valmentajana. 2 
