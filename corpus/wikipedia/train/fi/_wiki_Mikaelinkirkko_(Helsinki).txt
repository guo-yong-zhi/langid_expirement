Mikaelinkirkko on Helsingin Kontulassa sijaitseva Helsingin Mikaelin seurakunnan päätoimipaikka. Modernistista kirkkoarkkitehtuuria edustava kirkko vihittiin käyttöön 7. toukokuuta 1988. Kirkkosalissa on 300 istumapaikkaa ja seurakuntasalissa 250. Mikaelinkirkko sijaitsee Emännänpolulla aivan Kontulan ostoskeskuksen tuntumassa.
Kirkon paikalla toimi ennen vuotta 1986 Heikki ja Kaija Sirenin suunnittelema ja 1960-luvun lopulla rakennettu Kontulan tilapäiskirkko. Helsingin seurakuntayhtymä julkisti vuonna 1980 uudelle kirkolle arkkitehtikilpailun, johon osallistui 138 arkkitehtia. Rakentamaan piti päästä jo vuonna 1984, mutta koska voittajatyön piirtäjä Björn Krogius ei kuulunut kirkkoon, suunnitelma jouduttiin hylkäämään. Uudeksi suunnitelmaksi otettiin Käpy ja Simo Paavilaisen työ. 1  2 
Kirkon urut ovat Kangasalan Urkurakentamon valmistamat, ja ne otettiin käyttöön vuonna 1991. Kirkkorakennuksesta erillään olevassa kellotornissa on kuusi erikokoista kelloa. Kirkon katolla on kuvanveistäjä Kari Juvan pronssinen valettu patsas Ristintie. Patsaan hahmo on arkkienkeli Mikael, jonka mukaan kirkko on nimetty. 3 
Mikaelinkirkon alttari
Lähikuva alttarista
Urut
