Thomas Claverhill Jerdon  oli englantilainen luonnontieteilijä: lääkäri sekä eläin- ja kasvitieteilijä.
Jerdon opiskeli Edinburghin yliopistossa. Hän sai apulaiskirurgin viran Itä-Intian komppaniassa Intiassa, ja myöhemmin pääkirurgin viran Madrasin alueella.
Hän alkoi kerätä lintuja kohta saavuttuaan Intiaan, ja lähetti kokoelmansa William Jardinelle määritettäväksi, mutta kun lähetys lopulta saapui Jardinelle Skotlantiin, olivat koit tuhonneet kokoelman. Sen jälkeen Jerdon luotti omiin määrityksiinsä, ja julkaisi Madras Journal of Literature and Science julkaisussa luettelonsa Intian linnuista A Catalogue of the Birds of the Indian Peninsula vuosina 1839–1840. Luettelo käsitti 420 lajia eli lähes kaksi kertaa niin monta kuin aikaisemmin W. H. Sykesin julkaisema lista.
1852 hänet promovoitiin kirurgiksi ja hän sai siirron 4. kevyeen ratsuväkiosastoon, joka majaili Intian keskiosissa. Jerdon palveli Narmadassa ja Saugorissa vuoden 1857 kapinan aikana. Rauhan palattua hän matkusti Darjeelingiin. Myöhemmin hänet siirrettiin Intian kuvernementtiin, missä hän sai rauhassa kirjoittaa käsikirjoituksensa Intian selkärankaisista. 1868 julkaistiin osat linnuista ja nisäkkäistä, ja matelijoita käsittelevä käsikirjoitus lähti kustantajalle. 28. helmikuuta 1868 hän erosi palveluksesta ja matkusti lomalle Assamiin. Toukokuussa 1868 hän palasi Englantiin. Hänen kuoltuaan koevedokset matelijoista vedettiin pois. 1874 Sotheby's, Wilkinson ja Hodge huutokauppasivat useita näistä koevedoksista ja niiden mukana Jerdonin alkuperäisiä maalauksia matelijoista.
Jerdonin päätyö oli The Birds of India , missä hän esittelee yli 1 000 lajia kahdessa osassa, joista toinen osa oli vielä jaettu kahteen niteeseen. Tämä työ oli omistettu lordi Canningille ja lordi Elginille, jotka avustivat epävarmassa julkaisuhankkeessa. Hän kirjoitti myös teokset Illustrations of Indian Ornithology , The Game Birds and Wildfowl of India  ja Mammals of India . Jerdon oli laajasti kiinnostunut luonnosta, ja hänen kirjoituksensa käsittelivät niin kasveja, muurahaisia, sammakkoeläimiä, matelijoita, lintuja kuin nisäkkäitä.
Jerdon kuvaili ja nimesi suuren määrän lintuja, muun muassa kenttäkerttusen.
