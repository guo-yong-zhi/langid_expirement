MTV Movie Awards
Teen Choice
Channing Matthew Tatum  1  on yhdysvaltalainen näyttelijä, tuottaja, tanssija ja entinen malli. Hän aloitti uransa stripparina, minkä jälkeen alkoi saada useita mallitöitä ja elokuvarooleja. 
Channing Tatum syntyi Cullmanissa, Alabamassa. Hänen perheensä muutti Mississippiin Tatumin ollessa kuusivuotias, mutta hän kuitenkin vieraili Alabamassa vuosittain äitinsä perheen luona. Tatum kasvoi lähellä Mississippijokea.
Tatum harrasti nuorena paljon urheilua. Hän pelasi amerikkalaista jalkapalloa, tavallista jalkapalloa sekä harrasti yleisurheilua ja taistelulajeja. Tatum vietti suurimman osan teini-iästään Tampassa, Floridassa, jossa hän kävi Gaither High Schoolia ennen opiskeluaan Tampa Catholic High Schoolissa. Tatum valmistui vuonna 1998 ja hänet äänestettiin koulunsa urheilullisimmaksi. Myöhemmin Tatum sai jalkapallostipendin Glenville State Collegeen Glenvilleen, Virginiaan, mutta ei jaksanut keskittyä jalkapalloon. Tatum palasi kotiinsa ja alkoi työskennellä satunnaisissa työpaikoissa ennen muuttoaan Miamiin, jossa mallien etsijä löysi hänet.
Tatum palkattiin tanssijaksi Ricky Martinin ”She Bangs” -musiikkivideolle koe-esiintymisen jälkeen Orlandossa, Floridassa; hänelle maksettiin työstä 400 dollaria. Tatum työskenteli mallina muun muassa Emporio Armanilla, Nauticalla, Dolce & Gabbanalla ja Abercrombie & Fitchillä. Pian hän kuitenkin muutti suuntauksensa televisiomainoksiin, mainostaen muun muassa Mountain Dew’ta ja Pepsiä. Tatum työskenteli myös silloin tällöin mallina mainosten ohella esiintyen muun muassa Vogue-lehdessä. Lokakuussa 2001 Tatum äänestettiin listalle ”50 kaikkein kauneinta kasvoa”.
Tatum on sanonut malliuran auttaneen häntä elämässään: ”Se on tehnyt minun ja perheeni elämän paljon helpommaksi, koska en ole ikinä tiennyt mitä haluan tehdä ja nyt heidän ei tarvitse enää huolehtia siitä. Olen voinut tutkia elämää ja olen saanut tietää, että rakastan taidetta, kirjoittamista, näyttelemistä ja kaikkea mitä tajuan. Ja minulle on annettu mahdollisuus lähteä pois ja nähdä maailmaa ja nähdä kaikkea. Kaikki eivät saa sitä mahdollisuutta”.
Vuonna 2004 Tatum aloitti näyttelijän uransa esiintyen yhdessä C.S.I. Miamin jaksossa. Hänen ensimmäinen elokuvaroolinsa oli elokuvassa Pelimies Carter, jossa hän näytteli Jason Lyleä, nokkelaa koripalloilijaa. Hänen vastanäyttelijänsä oli Samuel L. Jackson. Samana vuonna Tatum sai roolin motocross-elokuvassa Supercross ja elokuvassa Havoc. Vaikka Tatum on sanonut rakastavansa työtään mallina, hän otti taukoa mallimaailmasta keskittyäkseen näyttelemiseen.
Tatumin piti näytellä Gambiittia elokuvassa X-Men: Viimeinen kohtaaminen, mutta hahmo poistettiin kokonaan elokuvasta eikä hän saanutkaan roolia. Elokuvan tuottaja, Lauren Shuler Donner, kuitenkin kysyi Tatumia toiseen tuottamaansa elokuvaan ja niin hänet palkattiin komediaan She’s the Man, jossa hän näyttelee Duke Orsinoa.
Samana vuonna Tatum pääsi suuremman yleisön tietoisuuteen tanssiaiheisessa romanttisessa elokuvassa Step Up, jossa hän näytteli hiphop-tanssijaa vastanäyttelijänään Jenna Dewan. Myöhemmin samana vuonna Tatum näytteli elokuvassa Queens – kovat korttelit yhdessä Robert Downey Jr:n ja Shia LaBeoufin kanssa.
Vuonna 2008 Tatum näytteli Kimberly Peircen elokuvassa Stop-Loss, joka kertoo sotilaista, jotka ovat palaamassa kotiin Irakin sodasta, ja Stuart Townsendin elokuvassa Battle in Seattle.
Tatum ja Dito Montiel, jotka työskentelivät yhdessä elokuvassa Queens – kovat korttelit näyttelivät yhdessä myös elokuvassa Fighting. Tatum näytteli elokuvassa Shawn MacArthuria. Vuonna 2015 Channing Tatum näytteli Magic Miken jatko-osassa Magic Mike XXL. Lisäksi Tatum tunnetaan rooleistaan muun muassa toimintakomediassa 21 Jump Street  ja sen jatko-osassa 22 Jump Street , psykologisessa trillerissä Side Effects  ja toimintaelokuvassa White House Down . 
Vuonna 2005 Tatum tapasi Jenna Dewanin Step Upin kuvauksissa. Pari alkoi seurustella pian kuvausten loputtua ja kihlautui syyskuussa 2008 Mauilla, Havaijilla. Pari avioitui kesällä 2009 ja heidän esikoistyttärensä syntyi Lontoossa vuonna 2013. He ilmoittivat eroavansa huhtikuussa 2018. 2 
