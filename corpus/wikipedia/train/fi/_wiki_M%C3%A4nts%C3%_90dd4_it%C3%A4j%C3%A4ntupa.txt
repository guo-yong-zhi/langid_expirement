Mäntsälän pitäjäntupa on entinen pitäjäntupa eli rakennus, jossa pitäjänkokouksia pidettiin. Mäntsälän pitäjäntupa on valmistunut vuonna 1854 ja se sijaitsee kirkonmäellä lähellä Mäntsälän kirkkoa. Pitäjäntupa on yksi Mäntsälän kirkonmäen vanhimmista ja kulttuurihistoriallisesti arvokkaimmista rakennuksista. 1  2 
Pitäjäntuvan omistaa Mäntsälän kunta ja sitä vuokraa kunnalta kotiseutuyhdistys Mäntsälä-Seura. 1 
Toisen maailmansodan jälkeen Mäntsälän hirrestä rakennettu pitäjäntupa alkoi rapistua käytön puutteen vuoksi. 2000-luvun alussa Mäntsälän paikallislehdissä keskusteltiin jopa rakennuksen purkamisesta tai siirtämisestä sen huonon kunnon vuoksi. Mäntsälän kunta teetti rakennuksesta kuntoarvion, jonka mukaan pitäjäntuvan korjaaminen olisi tullut kohtuuttoman kalliiksi ja oltaisiin toteutettu nykyrakentamisen menetelmin eikä periennerakentamista kunnioittaen. Mäntsälä-Seura puolestaan laati oman kunnostusarvion pitäjäntuvasta perinnerakentamiseen erikoistuneen Saatsi Arkkitehdit Oy:n kanssa. Saatsi Arkkitehdit havaitsivat kaksi keskeistä ongelmaa rakennuksen suhteen; pintaveden valuminen rakennuksen perustuksiin ja rakennuksen ränsistyneestä ulkoasusta aiheutuvat asenneongelmat. 2 
Mäntsälän pitäjäntuvan restaurointi aloitettiin perinteisin menetelmin syksyllä 2009. Pitäjäntuvan julkisivu restauroitiin ja Mäntsälän kunta muokkasi ympäristön maa-aluetta niin että sadevesi ei enää valunut rakennuksen kellariin. Samalla rakennuksen viereltä poistettiin puustoa. Keväällä 2012 aloitettiin pitäjäntuvan sisätilojen restaurointi, jossa vanhat tiilirakenteet ja tiilestä muuratut ruumiskellarit kunnostettiin. Pitäjäntupaan palautettiin pönttöuunit savupiippuineen keväällä 2013. Vanhat pönttöuunit saatiin Mäntsälän kirkonkylältä puretusta rakennuksesta. 2 
