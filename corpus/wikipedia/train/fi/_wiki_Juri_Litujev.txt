Juri Litujev  oli neuvostoliittolainen 400 metrin aitajuoksija ja olympiamitalisti.
Litujev saavutti ensimmäisen arvokisamitalinsa Brysselin EM-kilpailuissa 1950 juostessaan maansa ennätyksen 52,4 s ja sijoittuessaan toiseksi. Myös Helsingin 1952 olympialaisissa hän saavutti hopeaa loppuajan ollessa 51,3 s. Vuonna 1953 hän alitti Neuvostoliiton mestaruuskilpailuissa ensimmäisenä eurooppalaisena 51 sekunnin rajan ajallaan 50,7 s, ja 20. syyskuuta 1953 Budapestissa hän juoksi uuden maailmanennätyksen 50,4 s. Edellisen kerran lajin maailmanennätys oli ollut eurooppalaisjuoksijan hallussa yli 26 vuotta aiemmin.
Bernin EM-kilpailuissa 1954 Litujev juoksi ajan 50,8 s mutta sijoittui hopealle, kun maanmies Anatoli Julin oli yllättäen häntä parempi. 13. lokakuuta 1954 Litujev juoksi Lontoossa Lontoo–Moskova-kaupunkiottelussa 440 jaardin aitajuoksun maailmanennätyksen ajalla 51,3 1 . Melbournen 1956 olympialaisissa yhdysvaltalaiset ottivat kolmoisvoiton ja Litujev sijoittui neljänneksi ajalla 51,7 s. Tukholman EM-kilpailuissa 1958 hän voitti viimein Euroopan mestaruuden ajalla 51,1 s muiden jäädessä puolen sekunnin päähän tai kauemmaksi.
Juri Litujevin puoliso Valentina Litujeva  voitti pituushypyn Euroopan mestaruuden vuonna 1950 ja oli vielä EM-hopealla vuonna 1958.
