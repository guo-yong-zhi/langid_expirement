Pallopoika tai pallotyttö on useissa palloilulajeissa avustava henkilö, jonka tehtävä on kerätä tai palauttaa kentän ulkopuolelle tai verkkoon  päätyneet pallot. Pallopoika nopeuttaa peliä ja antaa pelaajille mahdollisuuden keskittyä pelaamiseen. Pallopoikia käytetään tärkeimmissä peleissä, harvoin tavallisten harrastajien välisissä otteluissa. Pallopojat ja -tytöt ovat useimmiten lajia harrastavia junioreja.
Tenniksessä pallopojat sijoittuvat verkon päätyihin sivurajan taakse sekä takarajan taakse. Verkolla työskentelevät pallopojat keräävät heti verkkoon pysähtyneet pallot ja palauttavat ne kentän takaosassa oleville pallopojille. Nämä pallopojat antavat syöttäjille palloja sen mukaan kuin pelaajat niitä pyytävät.
Jalkapallossa pallopoikia on kentän laidoilla. He palauttavat ulos menneen pallon heti kentälle tai palauttavat kentälle lähellä olevan varapallon.
Pesäpallossa pallopojat hakevat niitä kentän rajojen ulkopuolelle läpilyönneistä tai laittomista lyönneistä menneitä palloja, joita pelaajat eivät itse hae. Kerätyt pallot päätyvät lähellä kotipesää olevalle pallopojalle, joka heittää aina uuden pallon lukkarille, kun päätuomari antaa siihen luvan.
Pallopojat tai -tytöt ovat pakollisia Superpesiksessä, Ykköspesiksessä, suomensarjassa ja nuorten Superpesiksessä. Sääntöjen mukaan heidän asunsa on oltava yhtenäinen ja kypärän käyttö on pakollista. Pallopoikien vähimmäismäärä on neljä. 
 1 
Golfissa käsitettä pallopoika käytettiin vuoteen 2015 saakka. Vuoden 2016 pallopoika-termi muutettiin termiksi forecaddie . Sääntöjen mukaan forecaddien tehtävä voi olla näyttää pelaajille pallojen sijainti pelin aikana.   2 
