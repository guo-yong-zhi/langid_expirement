Suodenniemen auto-onnettomuus tapahtui vappuiltana 1. toukokuuta 1945 Suodenniemellä kun vapputansseista palaamassa ollutta väkeä kuljettanut kuorma-auto luisui jarrujen petettyä alas jyrkkää mäkeä ja putosi korkealta rantatörmältä veteen. Onnettomuudessa kuoli viisi ihmistä. 1 
Tyrvääläisen vuonna 1912 syntyneen miehen ohjaama kuorma-auto lähti paluumatkalle Putajan kylään Suodenniemen seuratalolle pidetyistä työväenyhdistyksen vapputansseista tanssien päätyttyä. Autossa oli kyydissä kaikkiaan 48 henkilöä. Kun kuorma-auto tuli Kittilän kylän kohdalla olevan salmen luona sijainneelle jyrkälle ylämäelle, se ei liian raskaan kuorman takia pystynyt nousemaan mäen päälle vaan auton moottori pysähtyi. Kuljettaja laittoi tällöin käsijarrun päälle, mutta siinä vaiheessa kuului kova rysäys, joka aiheutui joko vaihdelaatikon hajoamisesta tai auton kardaaniakselin katkeamisesta. Auto alkoi luisua alas jyrkkää mäkeä ja vaikka kuljettaja yritti ohjaamalla saada sen pysymään tiellä, auto kääntyi ja putosi 3–4 metriä korkealta rantatörmältä veteen kääntyen samalla kumoon. Osa auton lavalla olleista matkustajista jäi kyljelleen jääneen auton alle, mutta heidät saatiin kuitenkin ylös. Viisi henkilöä, heidän joukossaan autonkuljettaja, ehti kuitenkin olla niin kauan veden alla, ettei heitä enää saatu elvytettyä tekohengityksellä.  1 
