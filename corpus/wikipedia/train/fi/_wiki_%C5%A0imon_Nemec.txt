Šimon Nemec  on slovakialainen jääkiekkopuolustaja ja olympiamitalisti, jolla on tulokassopimus NHL-seura New Jersey Devilsin kanssa. Seura varasi hänet koko NHL:n varaustilaisuuden 2022 toisena pelaajana, 1  jolloin Nemecistä tuli kaikkien aikojen toiseksi pienimmällä numerolla varattu slovakialaispelaaja samassa varaustilaisuudessa ykkösenä varatun Juraj Slafkovskýn jälkeen. 2  Vuoden 2021 MM-kilpailujen avausottelussa hänestä tuli syöttöpisteellään modernin MM-historian 3  nuorin tehopisteen tehnyt pelaaja vain 17 vuoden, kolmen kuukauden ja yhden päivän ikäisenä. 4 
Nemec on HK 32 Liptovský Mikulášin kasvatti. Kaudella 2017–2018 hän oli tehoilla 5+16=21 seuran B-nuorten tehokkain puolustaja. 5  Kaudeksi 2019–2020 Nemec siirtyi HK Nitran organisaatioon. Hän debytoi myös seuran Extraliga-joukkueessa, jossa Nemec pelasi 12 runkosarjaottelua tehden kolme syöttöpistettä. Hän teki Extraliga-debyyttinsä vain 15-vuotiaana runkosarjan avauskierroksella 13. syyskuuta 2019 unkarilaista MAC Újbudaa vastaan. Nemec merkittiin Nitran nelospuolustajapariin Lukáš Hrušíkin viereen. 6  Hän sai ottelussa jääaikaa 11.34 minuuttia. 7  Nemec pelasi kauden aikana miesten pelejä myös lainalla sarjatasoa alempana 1. hokejová liga SR:n HK Levicessä, jossa hän pelasi 20 runkosarjaottelua tehopistein 2+6=8. 1 
Kauden 2020–2021 Nemec pelasi kokonaan HK Nitran Extraliga-joukkueessa. Hän teki Extraliga-uransa avausmaalin 10. tammikuuta 2021 ylivoimalla unkarilaista DVTK Jegesmedvékiä vastaan. Nemec teki Nitran 5–2-voittoon päättyneessä ottelussa myös kaksi syöttöpistettä. 8  Kaikkiaan hän pelasi kauden aikana 37 runkosarjaottelua tehopistein 2+17=19 ja viisi playoff-ottelua ilman tehopisteitä. 1  Nemecistä tuli Extraligan kaikkien aikojen eniten yhden kauden aikana tehnyt U18-ikäinen puolustaja. Ennätys oli aiemmin Ladislav Harabinin  hallussa kaudelta 1997–1998. Nemecin ohella Harabinin ennätyksen samalla kaudella rikkoi myös HC Nové Zámkyn Brandt Clarke. 9  Hänestä tuli myös liigan kaikkien aikojen toiseksi eniten tehopisteitä tehnyt U17-ikäinen pelaaja Marián Gáboríkin  jälkeen. 10 
QMJHL-joukkue Cape Breton Eagles varasi Nemecin koko CHL:n varaustilaisuuden 2021 neljäntenä pelaajana. Hän kuitenkin päätti jatkaa kaudella 2021–2022 pelejään HK Nitran Extraliga-joukkueessa. Nemec teki runkosarjassa 39 ottelussa tehot 1+25=26, joilla hän sijoittui koko liigan puolustajien pistepörssissä kahdeksanneksi. 11  Nemec näin ollen rikkoi myös oman U18-ikäisten puolustajien piste-ennätyksen Extraligassa. Häntä enemmän tehopisteitä kaikista U18-ikäisistä pelaajista ovat tehneet vain Marián Hossa  kaudella 1996–1997 ja Marián Gáborík  kaudella 1999–2000. 9  Pudotuspeleissä Nemec teki 19 ottelussa tehot 5+12=17, 1  joilla hän voitti koko Extraligan syöttöpörssin ja sijoittui pistepörssissä kolmanneksi. 12  Nemecistä tuli liigan kaikkien aikojen eniten tehopisteitä yhden kauden pudotuspeleissä tehnyt U18-ikäinen pelaaja. Ennätys oli aiemmin Marián Hossan hallussa kaudelta 1996–1997. 13  Nemec eteni Nitran kanssa finaaleihin saakka, mutta mestaruuden vei lopulta kuitenkin HC Slovan Bratislava otteluvoitoin 4–2.
Nemecin odotettiin useimmissa arvioissa tulevan varatuksi viiden ensimmäisen pelaajan joukossa ja ensimmäisenä puolustajana NHL:n varaustilaisuudessa 2022. 14  Lopulta hänet varattiin koko varaustilaisuuden toisena pelaajana maanmiehensä Juraj Slafkovskýn jälkeen. Slafkovskýsta tuli kaikkien aikojen ensimmäinen NHL:ään ensimmäisenä pelaajana varattu slovakialaispelaaja, 2  mutta myös Nemec teki historiaa, kun aiemmin pienimmällä numerolla NHL:ään on slovakialaisista varattu Marián Gáborikin kolmantena vuonna 2000. 15 
Viikko NHL-varauksensa jälkeen Nemec teki New Jersey Devilsin kanssa kolmivuotisen tulokassopimuksen. 16 
Nemec edusti Slovakiaa Pekingin olympiakisoissa 2022, jolloin hän voitti pronssia. Nemec pelasi myös MM-kilpailuissa vuosina 2021 ja 2022. Hänet valittiin vuoden 2021 kisajoukkueeseen hieman yllättäen vain 17-vuotiaana. Nemec teki A-maajoukkuedebyyttinsä ennen MM-kilpailuja Kaufland Challengessa 21. huhtikuuta 2021 Piešťanyssa Latviaa vastaan. Hänet merkittiin Slovakian kakkospuolustajapariin Marek Ďalogan viereen. 17  Nemec teki MM-debyyttinsä turnauksen avausottelussa 21. toukokuuta 2021 Latvian Riiassa Valko-Venäjää vastaan. Hänestä tuli modernin MM-historian 3  toiseksi nuorin pelaaja vain 17 vuoden, kolmen kuukauden ja kuuden päivän ikäisenä, sillä samassa ottelussa Nemecin pari kuukautta nuoremmasta joukkuetoverista Juraj Slafkovskýsta tuli modernin MM-historian nuorin pelaaja. Aiempaa ennätystä piti hallussaan vain muutaman tunnin ajan aiemmin samana päivänä debytoinut Italian Thomas Galimberti. 18  Nemec sai ottelussa syöttöpisteen Kristián Pospíšilin tekemään avausmaaliin, jolloin hänestä tuli näin ollen modernin MM-historian nuorin tehopisteen tehnyt pelaaja. 4  Nemec valittiin myös Tšekkiä vastaan pelatun alkulohkon ottelun päätteeksi Slovakian ottelun parhaaksi pelaajaksi. 19  Vuoden 2022 turnauksessa hän teki kahdeksassa ottelussa tehot 1+5=6. 1  Nemec teki ensimmäisen A-maajoukkuemaalinsa alkulohkon päätösottelussa 24. toukokuuta 2022 Helsingin jäähallissa Tanskaa vastaan. Hän teki Slovakian 7–1-murskavoittoon päättyneessä ottelussa myös kolme syöttöpistettä. 20  Nemec pelasi myös Pekingin olympiakisojen 2022 karsinnoissa. Yhteensä hän on pelannut 31 A-maaottelua tehopistein 1+10=11. 21   
Nemec pelasi myös alle 20-vuotiaiden MM-kilpailuissa vuosina 2021 ja 2022. Ensimmäisessä turnauksessa hän voitti Slovakian sisäisen piste- ja syöttöpörssin neljällä syöttöpisteellään. 22  Valmennus valitsi Nemecin turnauksen yhdeksi kolmesta parhaasta pelaajasta. Jälkimmäisessä turnauksessa hän toimi Slovakian vaakapteenina. 1  Turnaus kuitenkin keskeytettiin useassa joukkueessa ilmenneiden koronavirustartojen vuoksi.
Nemec pelasi myös alle 18-vuotiaiden IA-divisioonan MM-kilpailuissa vuonna 2022, jolloin hän voitti kultaa ja Slovakia nousi takaisin pääsarjatasolle. Nemec kuitenkin pelasi turnauksessa vain ottelun Norjaa vastaan, kun Slovakian jääkiekkoliitto ja HK Nitra olivat sopineet päästävänsä hänet ja hyökkääjä Adam Sýkoran otteluun kesken Extraligan pudotuspelien. Kaksikko palasi sovitusti Nitran vahvuuteen kesken liigan välierien. 23  Hän pelasi alle 18-vuotiaiden Hlinka Gretzky Cupissa vuosina 2019 ja 2021, joista jälkimmäisessä turnauksessa Nemec toimi Slovakian kapteenina ja johdatti joukkueen hopeaan. Hänet valittiin koko turnauksen arvokkaimmaksi pelaajaksi. 1 
Nemecin pikkuveli Adam pelaa hyökkääjänä HK 32 Liptovský Mikulášin U18-joukkueessa. 24 
