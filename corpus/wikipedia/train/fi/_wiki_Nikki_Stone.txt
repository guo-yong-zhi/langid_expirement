Nicole "Nikki" Stone  on yhdysvaltalainen freestylehiihtäjä. 1  Hän voitti hypyissä olympiakultaa vuonna 1998 ja maailmanmestaruuden vuonna 1995. 1  2 
Stone osallistui olympialaisiin kahdesti. Lillehammerissa 1994 hän sijoittui 13:nneksi karsinnassa, josta 12 parasta pääsi loppukilpailuun. Naganossa 1998 hän voitti kultaa otettuaan ensimmäisellä kierroksella niin selvän johtoaseman, että toisella kierroksella parhaat pisteet kerännyt ja hopealle noussut kiinalainen Xu Nannan jäi hänestä lopulta yli kuuden pisteen päähän. 1  2  Maailmanmestaruuskilpailuihin Stone osallistui neljä kertaa. Altenmarkt im Pongaussa 1993 hän sijoittui neljänneksi ja La Clusaz'ssa 1995 hän voitti kultaa. Naganossa 1997 hän sijoittui kymmenenneksi ja Haslibergissä 1999 hän saavutti pronssia. 2 
Stone kilpaili maailmancupissa vuosina 1992–1999. Hän voitti hypyissä 11 osakilpailua, joista ensimmäisen maaliskuussa 1992 ja viimeisen tammikuussa 1999. Hän voitti hyppyjen maailmancupin kokonaiskilpailun kausilla 1994–1995 ja 1997–1998 sekä freestylen yhteispistecupin kaudella 1997–1998. 2 
