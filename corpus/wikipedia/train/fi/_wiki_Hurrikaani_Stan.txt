Hurrikaani Stan oli vuoden 2005 Atlantin hurrikaanikauden 18. nimetty trooppinen myrsky ja kymmenes hurrikaani. Se oli suhteellisen heikko 1. luokan hurrikaani Saffirin-Simpsonin hurrikaaniasteikolla, ja se aiheutti pahoja tulvia ja maanvyöryjä Keski-Amerikassa, erityisesti Guatemalassa, El Salvadorissa ja eteläisessä Meksikossa. Stan aiheutti ainakin 769 ihmisen kuoleman.
Stan kehittyi trooppiseksi myrskyksi Jukatanin niemimaan edustalla 2. lokakuuta trooppisesta matalapaineesta. Se iski samana päivänä maihin Jukatanissa ja heikkeni trooppiseksi matalapaineeksi ennen siirtymistään eteläiselle Meksikonlahdelle.
Stan saavutti jälleen trooppisen myrskyn voiman ja lopulta hurrikaanin voiman 4. lokakuuta. Se iski maihin samana päivänä Kaakkois-Meksikossa, Veracruzin kaupungin eteläpuolella.
Myrsky aiheutti tulvia, maanvyöryjä ja kovia tuulia läpi sen reitin eteläisessä ja itäisessä Meksikossa sekä läpi Keski-Amerikan. Suurin osa tuhoisista tulvista aiheutui Stanin ulommista osista.
Jotkut arviot kuolleiden lukumäärästä ovat jopa 2000, mutta kaikkia kuolemia ei voi sauoraan yhdistää Staniin. Se yhdistyi laajempaan matalapainejärjestelmään, joka aiheutti samaan aikaan tulvia Meksikon itäosissa ja Keski-Amerikassa. Pahinta tuhoa Stan aiheutti Guatemalassa, jossa kuolleita saattoi olla yli tuhat. 1  Avustusjärjestöt arvioivat että kaikkiaan Stanin mutavyöryt ja tulvat vaikuttivat lähes puolen miljoonan guatemalalaisen elämään. el Salvadorissa avun tarvetta lisäsi samassa kuussa tapahtunut tulivuorenpurkaus. 2 
