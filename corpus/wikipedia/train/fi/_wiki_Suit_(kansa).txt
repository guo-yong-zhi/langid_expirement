Suit tai shuit ovat yksi Kiinan virallisesti tunnustamista 55:stä etnisestä vähemmistöstä. Vuoden 2000 väestönlaskennan mukaan heitä oli yhteensä 406 902 2 . Vuoden 2010 väestönlaskennassa väestöryhmän kooksi kirjattiin 411 847. 1  Suin kieli kuuluu sinotiibetiläisiin kieliin. Suiden omankielinen nimi Ai Sui tarkoittaa vesikansaa.
Suiden suuri valtaosa asuu Helmijoen sivuhaarjoen Long- ja Duliujokien yläjuoksuilla. Noin 60 % asuu Qiannanin autonomisen prefektuurin Sandun suiden autonomisessa piirikunnassa Guizhoussa. Muualla Guizhoussa heitä asuu myös Rongjiangin, Libon, Dushanin, Duyunin ja Lipingin piirikunnissa. Guangxin autonomisen alueen puolella heitä asuu Nandanin ja Rongshuin piirikunnissa. 3 
Historioitsijoiden ja arkeologien mukaan suit polveutuvat historiallisesta louyueista eli liaoista. Suit ottivat oman nimityksensä käyttöön erottuakseen muista kansoista Ming-dynastian aikana 1200-1300-luvuilla. Näihin aikoihin he siirtyivät myös kaskiviljelystä han-kiinalaisilta omaksuttuun tapaan viljellä riisiä vedellä peitetyillä pelloilla. Han-kiinalaiset maanomistajat omistivat tavallisesti maan, jolla suit olivat vuokraviljelijöinä. Tilanne muuttui sittemmin Kiinan kommunistien noustua valtaan 1949 ja heidän toimeenpantuaan maatilojen kollektivisoimisen vuonna 1956. 3 
Suit ovat maanviljelijöitä ja he kasvattavat esimerkiksi riisiä, vehnää, rapsia, appelsiineja, sitruunoja ja muita hedelmiä. Proteiinia on saatu puolestaan kalastamalla. Suit ovat perinteisesti puhuneet suin kieltä, mutta kiina on sittemmin vallannut alaa etenkin nuoremman sukupolven keskuudessa. Myös suurin osa suita äidinkielenään puhuvista osaa kiinaa. Suilla on oma kirjoitusjärjestelmänsä, mutta sitä käytetään lähinnä uskonnollisissa menoissa. Uskonnoista suit harjoittavat buddhalaisuutta, taolaisuutta ja animismia. Muutamat tuhannet heistä ovat kääntyneet kristinuskoon protestanttisten ja katolilaisten lähetyssaarnaajien vaikutuksesta 1800- ja 1900-luvuilla. 3 
Suin kielen kirjoitusmerkkejä.
Suinaisten vaatteet.
Suiden tekemä naamio museossa.
