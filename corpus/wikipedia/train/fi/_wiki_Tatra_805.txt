Tatra 805 oli tšekkoslovakialaisen Tatran suunnittelema kevyt nelivetoinen kuorma-auto. Kantavuudet vaihtelivat eri muunnelmien kesken 1 500 ja 2 250 kg välillä. 2  Mallia valmistettiin sen elinkaaren aikana kaikkiaan neljällä eri tehtaalla. 1 
Aloite auton suunnittelemiseksi tuli Tšekkoslovakian auto- ja ilmailuteollisuudelta , joka halusi nelivetoisen kevyen kuorma-auton armeijan tarpeisiin. T805 muotoutui prototyyppimalleista T803 ja T804 saatujen kokemusten perusteella. Autosta valmistui muutama prototyyppi Tatran tehtaalla Kopřivnicessa, jonka jälkeen tuotanto siirrettiin Avialle Prahaan, jotta Tatra voisi paremmin keskittyä raskaamman kaluston valmistamiseen. Sen jälkeen mallia tehtiin AZNP:n tehtaalla Mladá Boleslavissa. Mallin valmistus ei kuitenkaan istunut tehtaan valmistuslinjoille, joten tuotanto siirrettiin alle vuoden jälkeen Plzeňiin ZVIL-tehtaalle  ja sieltä takaisin Kopřivniceen. 1 
Auton voimanlähteenä oli T603A-mallin 3  ilmajäähdytteinen, nelitahtinen V8-moottori, johon kuitenkin oli lisätty vielä toinen tuuletin. Polttoaineensyötöstä vastasi kaksikurkkuinen Solex 30 UAAIP -kaasutin. Sähköjärjestelmä oli 12-volttinen ja PAL Magnetonin valmistama. Auton huippunopeus oli 70 km/h. 2 
Kytkin oli yksilevyinen ja kuiva. Vaihteisto oli nelivaihteinen ja varustettu kaksiportaisella alennusvaihteella. Sekä etu- että taka-akseli olivat vetäviä ja niissä oli tasauspyörästöjen lukot. Molemmat akselit oli varustettu heilurityyppisellä erillisjousituksella. Autossa oli vääntösauvajousitus. Runkoratkaisuna oli Tatralle tyypillisesti keskusputkirunko, jonka päällä oli erillinen suorakaiteen muotoinen apurunko koria varten. 2 
Vaihteistossa oli kaksi ylimääräistä ulostuloakselia, joista toinen pyöritti kompressoria ja toiseen sai halutessaan kytkettyä esimerkiksi pumpun. 4 
Auton suurin nousukulma oli 69°. Suurin lähestymiskulma oli 46° ja jättökulma 52°. 4  Näin ollen auto oli erittäin maastokelpoinen. Auto oli kuitenkin korkea ja kulki maastossa vaappuen puolelta toiselle, minkä johdosta se sai lempinimen "kačen" . 2  Autolle ominaisesta käyntiäänestä tulivat lempinimet "Komár"  1  ja "kvíčala" . 2 
Auton merkittävin asiakas oli Tšekkoslovakian asevoimat. Yleisimpiä korimalleja olivat erillisellä ohjaamolla ja pressukatteella varustettu lavamalli, josta oli myös avonaisella ohjaamolla varustettu muunnelma jonka tuulilasin sai käännettyä alas, sekä umpimalli, joita käytettiin muun muassa ambulansseina ja radioautoina. 3 
Käyttökohteet olivat erilaiset kevyet kuljetukset sekä ilmavoimien käytössä MiG-15- ja L-29-lentokoneiden siirtely lentokentillä. Alas käännettävällä tuulilasilla varustettua mallia käytettiin ilmavoimien alaisen, purjelentokoneella varustetun laskuvarjojääkäriryhmän kuljetukseen. 1 
Panssariauto OA-82 perustui T805:n tekniikkaan. Tässä mallissa moottori oli sijoitettu taakse. 5 
Autosta tehtiin erilaisiin erikoiskäyttöihin suunniteltuja sovelluksia. Siviilipuolella autoja oli esimerkiksi vapaapalokuntien käytössä ja lakaisuautoina. 2  3 
T805:lla kierrettiin hankalissa maastoissa ympäri maailmaa Miroslav Zikmundin ja Jiři Hanzelkan johdolla. Erikoisvalmisteisilla yksilöillä, jotka oli varustettu tehokkaammilla moottoreilla, käytiin muun muassa Lähi-idässä, Intiassa, Nepalissa, Sumatralla, Japanissa ja Neuvostoliitossa. Autoissa oli vinssit, radiolaitteet ja erilaisia tutkimusvälineitä. Ne vetivät perässään 750 kg:n painoisia perävaunuja. Matka kesti viisi ja puoli vuotta, jonka aikana ne kulkivat 76 000 km. 6 
Autot on entisöity ja ne ovat nykyään Tatran museossa Kopřivnicessa. 6 
