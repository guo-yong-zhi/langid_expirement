Hatfield oli pieni kaupunki nykyisen Finneyn piirikunnan pohjoisosassa Kansasissa noin viisitoista mailia luoteeseen Garden Citystä. 1 
Alueelle perustettiin paikallisia uudisraivaajia palveleva postitoimisto 18. helmikuuta 1886 ja se sai nimekseen Whitson sitä hoitaneen perheen mukaan. Kirjailija John H. Whitson kuvaili äitinsä hoitamaa postitoimistoa "Yhdysvaltain pienimmäksi", sillä se käsitti vain muutamia kirjelokerikkoja keittiössä. 2  1  Postitoimisto siirrettiin kaupunkiin ja sen nimeksi vaihdettiin kaupungin mukaan Hatfield 20. elokuuta 1887. 1  3 
Kaupungin paikan mittasi John W. Gregory, joka toimi myöhemmin Garden City Sentinelin toimittajana. Gregory oli valinnut kaupungin sijainniksi paikan, jossa Cannon Ballin postivaunulinja Garden Citystä Leotiin ristesi suunnitellun Denver, Garden City and Southeast Railroadin ratalinjauksen kanssa. Parhaimmillaan Hatfield käsitti kaupungintalon, 11-huoneisen Antelope-hotellin, sekatavarakaupan, pastorin maatilan sekä muutamia muita maatilarakennuksia, sekä myöhemmin vielä G. C. Coutantin rakennuttaman suuren kaksikerroksisen ja kahdeksanhuoneisen turveseinäisen talon. 1 
Vuosina 1887–1889 kaupungissa julkaistiin sanomalehteä nimeltä The Hatfield News, jonka ilmestyminen päättyi päätoimittajan kuolemaan. 1 
Suunniteltua rautatietä ei koskaan rakennettu, ja Hatfield vaipui pian monien muiden pienten kaupunkien tapaan historiaan, osaksi koillisessa sijaitsevan Terrytonin kasvun vuoksi. 1  Postitoimisto lakkautettiin 31. toukokuuta 1892. 3 
