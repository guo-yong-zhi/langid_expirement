Engelinranta on Hämeenlinnan keskustan kylkeen, Hämeensaaren kaupunginosan eteläosaan suunnitteilla oleva uusi keskustamainen asuin- liike- ja toimistoalue, jonne kaavaillaan noin 2 600 asukasta. Paasikiventien ja Vanajaveden väliselle alueelle sijoittuva Engelinranta on saanut nimensä Hämeenlinnaan vuonna 1832 asemakaavan laatineen arkkitehti Carl Ludvig Engelin mukaan. Tällä hetkellä alueella sijaitsee huoltoasemia, matalia liikerakennuksia ja pysäköintialueita, kuten myös säilytettäviksi tarkoitetut uimahalli, uimaranta sekä rantapuisto. Engelinrannasta on jo purettu vuonna 2016 urheilutalo Hämeenkaari ja 2017 Hämeensaaren pesäpallokenttä. Tällä hetkellä käynnissä on maamassojen vaihto, sillä alueella on 1960-luvulle asti sijainnut kaatopaikka. 1  Engelinrannan kaavoitus on vielä kesken; osayleiskaava alueelle on valmistunut, ja kaupunki on aloittamassa asemakaavan laatimista osissa. Ensimmäisenä asemakaavaa ollaan laatimassa Saaristenmäen kaupunginosan puolella sijaitsevaan linja-autoaseman kortteliin. 2 
