
FC Viktoria Frankfurt on saksalainen jalkapalloseura Oderin Frankfurtista. Seura on voittanut historiansa aikana Itä-Saksan mestaruuden kuusi kertaa ja FDGB-Pokalin kaksi kertaa.
Seura perustettiin vuonna 1951 Leipzigissa, josta se siirrettiin lopulta maan pääkaupunkiin, Berliiniin. Myöhemmin seura siirrettiin nykyiseen kotikaupunkiinsa Frankfurtiin. 1  Frankfurt pelasi pääsarjatasolla vuosina 1952–1953, 1955–1978, 1979–1988 ja 1991. 2 
Nykyseuran edeltäjänä pidetään vuonna 1951 Leipzigissa perustettua ASG Vorwärts Leipzigia. Tämä seura pääsi suoraan DDR-Oberligaan, eli pääsarjaan. Vuoden 1952 aikana seuran nimeä vaihdettiin kahdesti: ensin uudeksi nimeksi vaihdettiin SV Vorwärts der HVA Leipzig, ja myöhemmin se vaihdettiin edelleen SV Vorwärts der Kasernierten Volkspolizei Leipzigiksi. Kaksi vuotta perustamisen jälkeen seura siirrettiin Berliiniin ja tämän johdosta uudeksi nimeksi vaihtui SV Vorwärts der KVP Berlin. Vaikka seura oli virallisesti Berliinissä, harjoittelivat pelaajat edelleen Leipzigissa ja menivät ainoastaan peleihin junalla Berliiniin. Samana kautena seura putosi pääsarjasta DDR-Ligaan, mutta ainoastaan yhden kauden ajaksi. 1  Seura aloitti kauden 1954–1955 seurahistorian ensimmäisellä tittelillä joukkueen voitettua FDGB-Pokalin finaalissa BSG Motor Zwickaun maalein 2–1. 3  Myöhemmin joukkueen nimeä vaihdettiin vielä useaan kertaa, mutta vuonna 1957 valitulla ASK Vorwärts Berlin-nimellä seura saavutti suurinta menestystä. 1 
Kaudella 1958 ASK Vorwärts Berlin voitti ensimmäisen Itä-Saksan mestaruutensa. 4  Joukkue voitti mestaruuden kuuden pisteen erolla SC Motor Jenaan. 5  Seura jatkoi menestystään kaksi vuotta myöhemmin varmistettuaan mestaruuden ennen toiseksi sijoittunutta SC Dynamo Berliniä. 6  Kolmannen mestaruuden ASK voitti kaudella 1961–1962 kolmen pisteen erolla SC Empor Rostockiin. 7  Vuosina 1965 ja 1966 seura voitti kaksi mestaruutta perättäin. Viimeisen kerran ASK Vorwärts Berlin juhli mestaruutta kaudella 1968–1969. 8 
Vuonna 1970 seura voitti viimeisen pokaalinsa. Se voitti cupin loppuottelussa Lok Leipzigin maalein 4–2. 9  Tämän jälkeen seura ei voittanut kotimaassa turnauksia, mutta osallistui europeleihin. 1  Vuosina 1970 ja 1971 seura pääsi Euroopan cupissa kahdeksan parhaan joukkoon. Kaudella 1969–1970 Vorwärtsin pudotti jatkosta Feyenoord Rotterdam ja seuraavalla kaudella joukkueen pudotti PSV Eindhoven. 9  Vuonna 1971 valtio päätti siirtää seuran Frankfurtiin ilman selitystä, jolloin seuran nimeksi vaihdettiin FC Vorwärts Frankfurt . Tämän jälkeen seura eli hiljaiseloa pääsarjassa saavuttamatta suurempaa menestystä BFC Dynamo Berlinin hallitessa sarjaa. Kauden 1987–1988 päätteeksi seura putosi kolmatta kertaa historiassaan pääsarjasta. Tällä kertaa seura pelasi toisella sarjatasolla kaksi kautta ennen nousuaan takaisin pääsarjaan. Helmikuussa 1991 seura lopetettiin ja perustettiin uudelleen nimellä FC Victoria 91 Frankfurt . Tällä haluttiin päästä eroon seuran itä-saksalaisesta maineesta ja saada sponsoreita. Tästä huolimatta FC Victoria 91 jäi sarjan viimeiseksi ja Saksan jälleenyhdistymisen takia se joutui suoraan kolmanneksi korkeimmalle sarjatasolle Oberliga Nordostiin. Kaudella 1992–1993 seura vahtoi nimekseen nykyisen FC Viktoria Frankfurtin. 1  Saman kauden jälkeen Frankfurt putosi Brandenburg-Ligaan. Seura onnistui sarjanousussa vuonna 1997, mutta putosi kolme vuotta myöhemmin. Uudelleen sarjanousu onnistui kaudeksi 2003–2004, mutta tällöinkin vain yhdeksi kaudeksi. 10 
FC Viktoria Frankfurt pelaa kotiottelunsa 12 000-paikkaisella Stadion der Freundschaftilla. Stadion valmistui vuonna 1953, jolloin sen avajaisottelussa oli 25 000 katsojaa. Vuonna 1971 ASK Vorwärts muutti stadionille, jolloin sitä jouduttiin remontoimaan. Vuosina 1974 ja 1985 Stadion der Freundschaftilla pelattiin kaksi DDR:n jalkapallomaajoukkueen ottelua. Saksojen yhdistymisen jälkeen stadion alkoi rapistua. Kaudella 2001–2002 katsomoja remontoitiin ja istumapaikkojen määrää vähennettiin. 11 
