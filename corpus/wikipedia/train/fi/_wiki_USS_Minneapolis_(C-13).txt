USS Minneapolis  oli Yhdysvaltain laivaston vuonna 1893 vesille laskettu Columbia-luokan panssarikansiristeilijä.
Alus tilattiin 2. maaliskuuta 1891 William Cramp and Sonsilta Philadelphiasta Pennsylvaniasta, missä köli laskettiin 16. joulukuuta 1891 1 . Alus laskettiin vesille 12. joulukuuta 1893 kumminaan Minnesotan senaattorin William D. Washburnin tytär neiti Elizabeth Washburn ja otettiin palvelukseen 13. joulukuuta 1894 päällikkönään George H. Wadleigh. 2 
Palvelukseenotettaessa alus liitettiin Pohjois-Atlantin laivueeseen, jonka mukana se osallistui harjoituksiin ja risteilyihin läntisellä Atlantilla ja Länsi-Intian saaristossa. Alus liitettiin Euroopan laivueeseen 27. marraskuuta 1895 ja se saapui 13. joulukuuta Gibraltarille. Välimeren purjehduksen jälkeen alus vieraili 13. toukokuuta - 19. kesäkuuta Kronstadtissa Venäjällä kontra-amiraali T. O. Selfridgen lippulaivana edustaen Yhdysvaltoja tsaari Nikolai II:n kruunajaisissa. Venäjältä lähdettyään alus vieraili tärkeimmissä Pohjois-Euroopan satamissa ennen paluutaan Turkkiin ja Kreikkaan. Alus lähti 21. kesäkuuta 1897 Gibraltarilta ja se saapui 6. heinäkuuta Philadelphiaan. Seuraavana päivänä alus siirrettiin reserviin League Islandin laivastontelakalla Philadelphiassa. 2 
