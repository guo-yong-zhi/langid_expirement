Ylimmäisenjärvi on metsäjärvi Pohjois-Savon ja Pohjois-Karjalan maakuntarajalla. Sen pinta-ala on 1,2 neliökilometriä. Etäisyys Kuopiosta on 99 kilometriä pohjoiskoilliseen. Järven länsiosa sijaitsee Rautavaaralla ja itäosa Nurmeksessa. 2  1  3 
Ylimmäisenjärven pituus kaakosta luoteeseen on noin 2,8 kilometriä. Järven etelä- ja keskiosa on rantaviivaltaan polveilevaa, pitkänkapeaa, noin 200–300 metriä leveää vesialuetta. Pohjoisessa järvi on leveämpi ja matalampi. Järven pohjoisosaa jakaa Mäntyniemi, jonka länsipuolella sijaitsee Mäntylahti. Ylimmäisenjärven eteläpuoliskolla sijaitsee kaksi vähintään kymmenen metriä syvää vyöhykettä. Syvin piste, kahdeksantoista metriä, sijaitsee itärannan Majaniemeltä noin sata metriä länteen. Järven pohjoisosa osa on alle kolme metriä syvä ja rantaviivaltaan osin epämääräinen. 2  1 
Ylimmäisenjärven saariluku on yksi. Saari on vailla karttanimeä ja sen pinta-ala on noin kahdeksan aaria. Maakuntaraja kulkee saaren poikki. Järven eteläosan rannat ovat melko jyrkkiä. Järven eteläpuolinen Sammakkomäki kohoaa yli 200 metriä merenpinnan yläpuolelle. Kaakkoisen rannan Teerikallion kohdalla sijaitsee luonnonsuojelualue. Pohjoiset rannat ovat loivaa suoaluetta . 2  1 
Ylimmäisenjärveen virtaa useita suo-ojia. Järvi laskee Välijokea Ylimmäisenlampeen , joka laskee Myllyjokena Huttulavaaran pohjoispuolitse kohti itää Koppelojärven luoteisosan Vasikkalahteen. Ylimmäisenjärven ja Koppelojärven välinen etäisyys on noin kaksi kilometriä. Järvien välissä sijaitsee Huttulanvaaran lisäksi Roijeikonsuo. 1 
Ylimmäisenjärven vesitilavuus on 3 950 000 kuutiometriä. 2 
Ylimmäisenjärvi  kuuluu Koppelonjoen valuma-alueeseen , joka on kolmannen jakovaiheen vesistö Vuoksen vesistössä . Toinen jakovaihe on Valtimonjoen valuma-alue  ja ensimmäinen jakovaihe on Pielisen reitin valuma-alue . Ylimmäisenjärvi on toiseksi laajin Koppelonjoen valuma-alueen yhdeksästä vähintään hehtaarin laajuisesta vakavedestä. Laajin on Koppelojärvi. 4 
