Lola  on suomalainen laulaja, joka levytti 1960-luvun loppupuolella kolme singleä Columbia-levymerkille. Lolan ensimmäinen single "Elämää on hauska elää / Radanvartijan kaunis Yrjö" ei saanut juurikaan huomiota, mutta hänen rohkea esiintymisensä television Laajakulma-ohjelmassa nousi suureksi puheenaiheeksi. Ohjelmassa Lola esitti läpinäkyvässä puserossa kappaleen "Radanvartijan kaunis Yrjö". Esiintymisen myötä keikkamäärät lisääntyivät, ja Lola sai säestäjäkseen Erkki Ertaman yhtyeen. Kesällä 1968 Lola keikkaili Irwin Goodmanin Reteesti vaan -kiertueen mukana. Myöskään seuraavat singlet eivät saavuttaneet mainittavia myyntilukuja, mutta Lola esiintyi yhä runsaasti ajan viihdelehdistössä yksityiselämänsä myötä. 1960-luvun lopulla Lola olikin erityisesti Nyrkkiposti- ja Hymy-lehtien vakioaihe. Vuonna 1968 hän dubbasi Shantin äänen Viidakkokirja-elokuvaan ja oli mukana kahdella elokuvaan liittyvällä äänilevyllä. 1 
Vuoteen 1970 mennessä Lolan suosio oli jo hiipunut. Esimerkiksi Nyrkkiposti järjesti kilpailun, jossa etsittiin "uutta Lolaa". Lolan viimeiseksi levytykseksi jäikin vuonna 1970 Tauton 1 -kokoelma-albumilla julkaistu, Kari Kuuvan säveltältämä ja sanoittama kappale "Rakkaus ei katso aikaa". 2 
