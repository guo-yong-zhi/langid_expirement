Reunakiveys  on yleensä graniitista tai betonista rakennettu matala koroke, joka erottaa kaupunkitilan eri toimintoja ja materiaaleja toisistaan. Tyypillisimmin se erottaa jalkakäytävän tai pyörätien ajoradasta. Sitä voidaan käyttää myös erottamaan viheralue kulkutiestä, liikenteenjakajissa tai suojatiesaarekkeissa. Pyörätien ja risteävän kadun yhtymäkohdassa reunakiveys on usein upotettu. Reunakiveys voi olla osa pintavesiviemäröintiä, jolloin siinä on vedenpoistoa varten aukko.
Reunakiveys rakennetaan tyypillisesti vain taajamissa kulkeviin katuihin, sillä maanteillä ajorata rajoittuu yleensä korottamattomaan pientareeseen.
