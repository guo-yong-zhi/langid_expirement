Joonas on useissa kielissä eri muodoissa esiintyvä, Raamattuun perustuva miehen etunimi. Se on yksi suomenkielisistä muunnelmista Vanhan testamentin profetean nimestä Joona.  Nimen suomenkieliset muodot tulevat heprean sanasta יוֹנָה , joka tarkoittaa kyyhkystä. Nimen toinen suomenkielinen muotomuunnelma ja raamatunsuomennoksissa esiintyvä muoto on Joona. Suomalaisen nimipäiväkalenterin mukaan Joonaksen nimipäivä on 29. maaliskuuta. Suomessa nimi Joonas on vuoden 2019 loppuun mennessä annettu 19 988 miehelle, joista yli puolet on 1980- ja 1990-luvuilla syntyneitä. 1 
Nimen muissa kielissä käytössä olevia muotoja ovat muiden muassa ruotsin, saksan ja eräiden muiden kielten Jonas ja englannin kielen Jonah.
 
