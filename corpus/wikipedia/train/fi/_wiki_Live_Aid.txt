
Live Aid oli 13. heinäkuuta 1985 Lontoossa ja Philadelphiassa järjestetty suuri kaksoiskonsertti, jolla kerättiin rahaa Etiopian nälänhädän uhreille. Konserteissa esiintyi suuri joukko sen ajan tähtiesiintyjiä. Konserttien pääjärjestäjinä toimivat Bob Geldof ja Midge Ure.
Konsertit pidettiin Wembleyllä Lontoossa 72 000 katsojan edessä ja John F. Kennedy Stadiumilla Philadelphiassa 90 000 katsojan edessä. Televisiosta konsertteja seurasi noin 1,5 miljardia katsojaa sadassa maassa. Samanaikaisesti järjestettiin pienempiä tapahtumia useissa muissa kaupungeissa eri puolilla maailmaa.
Hyväntekeväisyysprojektin keksi The Boomtown Ratsin laulaja Bob Geldof nähtyään vuonna 1984 Michael Buerkin uutisraportin Etiopian nälänhädästä. Hän kirjoitti muusikko Midge Uren kanssa kappaleen ”Do They Know It’s Christmas?” kerätäkseen rahaa kriisin uhrien auttamiseksi. Laulun levytti joukko tunnettuja brittilaulajia nimellä Band Aid. Single nousi joulukuussa 1984 Britannian kaikkien aikojen myydyimmäksi singleksi, ja se tuotti 8 miljoonaa puntaa. 1 
Band Aidin jälkeen Geldof kävi Etiopiassa valvomassa avun jakelua. Tehostaakseen avustustyötä Geldof päätti järjestää suuren konsertin lisärahan keräämiseksi. Projektin nimeksi tuli Live Aid, ja konsertit järjestettiin vain kymmenen viikkoa idean keksimisen jälkeen. 1 
Live Aid -konsertit järjestettiin Lontoon Wembleyllä ja Philadelphian John F. Kennedy Stadiumilla lauantaina 13. heinäkuuta 1985. Niiden lisäksi myös esimerkiksi Japanissa, Australiassa, Alankomaissa, Jugoslaviassa, Venäjällä ja Saksassa järjestettiin samanaikaisesti pienemmät konsertit. Live Aidissa oli mukana suuri joukko sen ajan tähtiesiintyjiä, ja se oli kaikkien aikojen suurin rock-tapahtuma. Konsertit lähetettiin suorana lähetyksenä ympäri maailman, ja 16-tuntista lähetystä katsoi yli 1,5 miljardia ihmistä. Konserttien tuotto oli yli 110 miljoonaa puntaa. 1  Rahat kerättiin muun muassa lähetysoikeuksien myynnillä, lipputuloilla, tuotemyynnillä, sponsorien lahjoituksilla sekä telethoneilla, joiden kautta katselijoita kehoteltiin konserttien taukojen aikana tekemään lahjoituksia. 2 
Lontoon-konsertti alkoi keskipäivällä fanfaarilla prinssi Charlesille ja prinsessa Dianalle. Ensimmäinen esiintyjä oli Status Quo laululla ”Rocking All Over the World”. Jokainen artisti sai 17 minuutin vuoron, ja kaikki esiintyivät ilmaiseksi. Phil Collins esiintyi niin Lontoossa kuin Philadelphiassakin lennettyään Atlantin yli Concordella. Konserteissa esiintyi myös useita tunnettuja koomikoita, näyttelijöitä ja muita kuuluisuuksia, jotka esittelivät artistit. 1 
Lontoon-konsertti loppui vähän ennen kymmentä illalla. Philadelphian-konsertti jatkui sen jälkeen aina kello neljään asti aamuyöllä Britannian aikaa. 1 
Lontoossa esiintyneet artistit esiintymisjärjestyksessä: 1 
Lisäksi satelliitin välityksellä esiintyivät:
Philadelphiassa esiintyneet artistit esiintymisjärjestyksessä: 1 
Etiopiaan kerätyt rahat päätyivät BBC:n vuonna 2010 lähettämän ohjelman mukaan maan diktaattorin Mengistu Haile Mariamin haltuun. Hänen väitetään käyttäneen huomattavan tai jopa suurimman osan  3  lahjoitusvaroista aseiden ostamiseen Neuvostoliitosta voidakseen kukistaa maan sisäisen opposition. Etiopialla, joka oli maailman kolmanneksi köyhin maa, oli lopulta Afrikan suurin ja parhaiten varustettu armeija. 4  5  
