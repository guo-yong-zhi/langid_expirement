Aleksanteri II Zabinas  oli vastahallitsija Seleukidien valtakunnassa. Aleksanteri väitti olevansa Antiokhos VII:n ottopoika vaikka todennäköisesti olikin egyptiläisen kauppiaan poika. Seleukidien menetettyä Mesopotamian Parthialle Egyptin Ptolemaios VIII Tryfon käytti Aleksanteria sekaantuessaan seleukidien valtakunnan politiikkaan. Ptolemaios pyrki Aleksanterin avulla vastustamaan varsinaista kuningasta Demetrios II Nikatoria, joka tuki Ptolemaioksen sisarta Kleopatra III dynastian sisäisissä välienselvittelyissä.
Aleksanteri löi Demetrioksen ja hallitsi osaa Syyriasta vuosina 128–123 eaa. Egyptin tuki kuitenkin ehtyi ja Demetrioksen poika Antiokhos VIII Grypos löi Aleksanterin. Epätoivoinen Aleksanteri ryösti valtakunnan pääkaupungin Antiokian temppelit. Tämän epäsopivan käytöksen johdosta hänet karkotettiin. Aleksanteri otettiin myöhemmin kiinni ja teloitettiin. Lisänimi Zabinas tarkoittaa "ostettua", Aleksanteri oli ainoa myöhäisemmistä seleukideista, joka ei käyttänyt kolikoissaan epiteettiä.
