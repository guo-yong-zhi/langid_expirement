Suomen jääkiekkomaajoukkueen kausi 2013–2014 alkoi Euro Hockey Tourin turnauksella Tšekissä. Kauteen kuului myös kaksi arvoturnausta, sillä keväällä 2014 pelattiin sekä talviolympialaiset että MM-kilpailut. Erkka Westerlund valmensi Suomea kauden aikana; hänet valittiin marraskuussa 2012 Jukka Jalosen korvaajaksi.
Jukka Jalonen aloitti Suomen jääkiekkomaajoukkueen päävalmentajana loppuvuodesta 2008 ja valmensi Suomea viisi kertaa maailmanmestaruuskilpailuissa ja kerran olympialaisissa. Slovakian MM-kilpailuissa 2011 Suomi voitti kultaa, mutta hänellä oli ongelmia kokeneempien pelaajien ja erityisesti NHL-pelaajien kanssa: heidän saamisensa edustamaan Suomea oli Jalosen loppuaikoina haastavaa. Jo vuoden 2012 aikana tuli selväksi, ettei Jalonen enää jatkaisi Leijonien päävalmentajana 2013 MM-kisojen jälkeen. Suomen jääkiekkoliitto alkoi etsiä Jaloselle korvaajaa ja käsitteli useita ehdokkaita läpi. Lopulta lehdistötilaisuudessa marraskuussa 2012, tiedotettiin, että jääkiekkoliitto oli valinnut Suomen päävalmentajaksi vuoden 2014 talviolympialaisiin ja MM-kilpailuihin Erkka Westerlundin, joka oli valmentanut maajoukkuetta jo aiemmin vuosina 2005–2007.
Westerlund valitsi valmennustiimiinsä olympiakisoihin ja tuleviin MM-kisoihin Oulun Kärppiä valmentavan Lauri Marjamäen ja Helsingin Jokerien valmennusjohtoon kuuluvan Hannu Virran. Virta oli jo aiemmin toiminut Westerlundin kakkosmiehenä, sillä hän oli apuvalmentajana myös Westerlundin aiemmalla pestillä maajoukkueessa. Valmennusjohtoon kuuluvat myös GM Jari Kurri, apulais-GM Jarmo Kekäläinen, joukkueenjohtaja Timo Jutila ja videovalmentaja Janne Mälkiä. Lisäksi NHL-pelaajia tarkkailevat Pohjois-Amerikassa Jere Lehtinen ja Teppo Numminen.
Westerlund teki palattuaan päävalmentajaksi useita muutoksia edeltäjäänsä Jaloseen verrattuna. Westerlund alkoi parantaa suhteita NHL-pelaajiin ja saikin kaksi kokenutta NHL-pelaajaa, keskushyökkääjä Olli Jokisen ja laitahyökkääjä Teemu Selänteen palaamaan takaisin maajoukkueeseen, ainakin olympialaisten ajaksi. Uusi päävalmentaja myös luopui tiukasta pelikirjasta ja antoi pelaajille enemmän vapauksia. Westerlundin aikana Suomi alkoi pelata myös hyökkäävämpää jääkiekkoa kuin Jalosen aikana. Asiantuntijat kiinnittivät suurta huomiota myös sille, että Westerlundin palattua penkin taakse, hyökkäyksiin lähdöt olivat nopeita eikä peliä jäädytetty maalin taakse.
Westerlund on sanonut haastattelussa, että Suomi pyrkii pelaamaan maailman nopeinta hyökkäyspeliä hänen komennossaan. Westerlund sanoi samaisessa MTV3:n haastattelussa, että Suomella ei ole maailman parhaita yksilöitä, mutta Suomi voi olla maailman paras joukkue. 
Westerlund kertoi myös, että Suomi ei enää pärjää pelkästään vanhalla rungolla, ja joukkue tarvitsee myös uusia, nuoria pelaajia.
Suomi pelasi ensimmäiset ottelunsa Westerlundin alaisuudessa vuoden 2013 Euro Hockey Tourilla. EHT:n Tšekin turnaukseen Westerlund valitsi kokeilevamman joukkueen, jossa oli paljon pelaajia olympiaehdokaslistan ulkopuolelta ja myös muutamia maajoukkueen ensikertalaisia. Tšekin EHT-turnaus pelattiin elokuussa 2013, ja Suomi kohtasi turnauksessa Tšekin, Venäjän ja Ruotsin. Suomi voitti kaikki kolme otteluaan kokonaismaalierolla 10–1).KHL:n Sibir Novosibirskia seuratasolla edustava Jori Lehterä teki kolmessa ottelussa kaksi maalia ja keräsi yhteensä neljä tehopistettä. 
Westerlundin toinen turnaus Leijonien johdossa oli marraskuussa 2013 Suomessa pelattu Karjala-turnaus. Suomella oli mukana kokenut joukkue, jossa pelasivat muun muassa maajoukkueessa aiemminkin kunnostautuneet SM-liigatähdet Lasse Kukkonen, Ossi Väänänen, Jere Karalahti , Juhamatti Aaltonen, Mika Pyörälä ja Niklas Hagman. Myös edellisessä turnauksessa loistanut Lehterä valittiin turnaukseen. Ainoa tulokas oli Kärppien maalivahti Jussi Rynnäs. Westerlund kertoi keskushyökkääjä Niko Kapasen jääneen pois loukkaantumisen vuoksi. Joukkueen kapteeniksi valittiin Dynamo Moskovan hyökkääjä Leo Komarov.
Karjala-turnauksen ensimmäisessä ottelussaan 6. marraskuuta Suomi voitti Venäjän 4–3. Suomen maalintekijät olivat Juuso Hietanen, Oskar Osala, Leo Komarov ja KHL:ssä pelaava Sakari Salminen. Maalivahtina pelasi Jussi Rynnäs. Kiitosta panoksestaan sai erityisesti Suomen KHL:ssä pelaavista voimahyökkääjistä koostunut ketju Teemu Hartikainen – Leo Komarov – Antti Pihlström. Toisessa ottelussaan 9. marraskuuta Suomi kohtasi Tšekin, joka pääsi kahdella ylivoimamaalilla 2–0-johtoon. Suomi nousi kuitenkin voittoon maalein 3–2, maalintekijöinä Petri Kontiola, Mika Pyörälä ja Jori Lehterä. Suomen maalivahtina pelasi Niko Hovinen. Tämä oli Erkka Westerlundin valmennuskauden viides voitto viidestä ottelusta.
Marraskuun 10. päivä Suomi kohtasi Karjala-turnauksen päätösottelussa Ruotsin, ja Suomelle riitti turnausvoittoon yksi piste. Ruotsi aloitti ottelun etenemällä 2–0-johtoon, mutta Jere Karalahti teki kavennusmaalin toisen erän lopulla ja Niklas Hagman tasoitti ottelun muutamia minuutteja ennen loppua. Jatkoajalla Ruotsi voitti ottelun Sebastian Erixonin tehtyä maalin runsaan minuutin pelin jälkeen, mutta Suomi voitti turnauksen.
Joulukuussa 2013 pelattiin tulevassa olympiakaupungissa Sotšiissa EHT:n viimeinen olympialaisia edeltänyt turnaus, The Channel One Cup. Päävalmentaja Westerlund nimesi turnaukseen melko kokemattoman joukkueen, jonka pelaajista seitsemän oli syntynyt 1990-luvulla. Joukkueen kokemattomin maajoukkueessa oli Tapparassa loistavan alkukauden pelannut hyökkääjä Olli Palola. Kokemusta joukkueessa edustivat Westerlundin luottopelaajat Petteri Nummelin ja Jere Karalahti. Paluun maajoukkuepaitaan vuoden 2012 MM-kisojen jälkeen teki puolustaja Anssi Salmela. Joukkueessa olivat mukana myös veljekset Jere Sallinen ja Tomi Sallinen.
Ensimmäisessä ottelussa Suomi kohtasi Tšekin. Maalivahdeista Jakub Kovar torjui  maalilla 37 laukausta ja Mikko Koskinen Suomen maalin suulla 35 laukausta. Tšekki teki yhden maalin ylivoimalla ja lopuksi toisen maalin Suomen pelatessa ilman maalivahtia, joten ottelu päättyi 2–0. Toisessa ottelussaan Venäjää vastaan Olli Palola, Teemu Hartikainen ja Juha-Pekka Hytönen veivät maaleillaan Suomen 3–1-johtoon ja Ilja Kovaltšuk kavensi viimeisellä minuutilla loppunumeroiksi 3–2.
Viimeisessä ottelussaan Suomi kohtasi Ruotsin. Jere Sallinen tasoitti Ruotsin johdon, Pekka Jormakka vei Suomen noin puolen tunnin kohdalla johtoon ja Teemu Hartikainen lisäsi johdon kahteen maaliin kolmannen erän alussa. Suomen maalivahti Mikko Koskisen menetettyä kiekon maalinsa takana Ruotsin teki kavennusmaalin mutta runsas minuutti ennen loppua Olli Palola laukoi loppunumeroiksi 4–2 tyhjään maaliin. Suomi sijoittui Sotšin turnauksessa toiseksi ja varmisti itselleen koko Euro Hockey Tourin ykkössijan.
25. kesäkuuta 2013 Westerlund julkaisi valitsemansa alustavan ehdokaslistan pelaajista, jotka edustavat Suomea olympialaisissa. Jalosen aikana maajoukkueuransa lopettaneet Olli Jokinen ja Teemu Selänne olivat pyörtäneet päätöksensä ja liittyivät takaisin mukaan maajoukkueseen. Listalla oli yli 50 nimeä. Lokakuussa Westerlund ilmoitti IIHF:lle tekemän listan, jonka ulkopuolelta ei saisi enää valita pelaajia olympialaisiin. Listaa ei julkistettu, mutta siinä oli yli sata nimeä.
