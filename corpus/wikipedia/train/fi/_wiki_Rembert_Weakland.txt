Rembert George Weakland  oli yhdysvaltalainen katolisen kirkon pappi, joka toimi Milwaukeen arkkipiispana vuosina 1977–2002. 1 
Weakland syntyi Pattonissa, Pennsylvaniassa ja lähti noviisiksi benediktiiniläisluostariin vuonna 1945. Teologiaa hän opiskeli Roomassa ja Latrobessa. Hänet vihittiin papiksi Italiassa 24. kesäkuuta 1951. Hän opiskeli myös musiikkia muun muassa Juilliard Schoolissa ja toimi vuosina 1957–1963 musiikinopettajana. Vuosina 1967–1977 hän toimi Kansainvälisen benediktiiniläisliiton apottipriimaksena. 2 
Weakland vihittiin Milwaukeen arkkipiispaksi 8. marraskuuta 1977 ja hän jäi eläkkeelle piispanvirasta 24. toukokuuta 2002 täytettyään 75 vuotta. Hän ehti toimia arkkipiispana miltei 25 vuotta. 1 
Ennen eläkkeellejäämistä kävi ilmi että hän oli maksanut entiselle rakastajalleen 450 000 dollaria hiippakunnan varoja, jotta tämä olisi pysynyt hiljaa heidän suhteestaan. Mies oli väittänyt Weaklandin käyttäneen häntä seksuaalisesti hyväksi. 3  Uransa aikana Weaklandiä pidettiin yhtenä liberaaleimmista katolisista piispoista Yhdysvalloissa. Vuonna 2009, muistelmiensa julkaisun yhteydessä hän kertoi julkisesti olevansa homoseksuaali. 4 
