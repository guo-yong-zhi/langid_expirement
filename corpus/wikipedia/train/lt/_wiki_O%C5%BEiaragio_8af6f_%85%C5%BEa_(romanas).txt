2006 m. lietuviško leidimo viršelis
Ožiaragio atogrąža – JAV rašytojo Henrio Millerio erotinis romanas, pirmąkart išleistas Paryžiuje 1939 m. Tai yra antroji trilogijos, kurią taip pat sudaro „Vėžio atogrąža“ ir „Juodasis pavasaris“, dalis. Lietuviškai ši knyga buvo pirmąkart išleista 1994 m., „Vagos“ leidykloje , antrasis, atnaujintas leidimas – 2006 m., „Kitos knygos“.
DĖMESIO: toliau atskleidžiamos kūrinio detalės
Romano veiksmas rutuliojasi XX a. trečio dešimtmečio Niujorke, kur pasakotojas Henris V. Milleris dirba personalo skyriuje milžiniškos „Kosmodemoniškosios telegrafo kompanijos“ padalinyje. Jauno nepripažinto rašytojo darbas – samdyti ir atleisti visus šio pasaulio nelaiminguosius, kurie sutinka už grašius dirbti pasiuntinukais.
Romane gausu atvirų bei fantasmagoriškų sekso scenų ir autobiografinių elementų. Herojaus vardas sutampa su autoriaus, be to, tikrasis Henry Milleris iš tikrųjų dirbo „Western Union“ telegrafo kompanijoje  Tačiau tai nėra visiškai autobiografinis romanas, nes autorius išlaiko gana nemažą, dažniausiai – ironišką distanciją tarp savęs ir rasisto bei mizantropo pagrindinio herojaus.
