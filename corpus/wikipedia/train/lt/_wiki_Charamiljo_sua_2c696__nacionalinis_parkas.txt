Charamiljo suakmenėjusių miškų nacionalinis parkas  – saugoma gamtos teritorija Argentinoje, Patagonijoje, Santa Kruso provincijoje, 150 km į vakarus nuo Puerto Deseado. Plotas 13,7 tūkst. ha. Įkurtas 1954 m. kaip gamtos paminklas, o 2012 m. pertvarkytas į nacionalinį parką. 1 
Parkas išsidėstęs Patagonijos plokščiakalnyje, stepėse, apie Laguna Grande ežerą. Klimatas vėsus, sausas. Kritulių iki 400 mm per metus. Pučia žvarbūs vakarų vėjai. Vasaros vėsios, trumpos, žiemos – šaltos.
Prieš 150 mln. metų, juros periode, dabartinėje parko vietoje vešėjo drėgnosios džiunglės. Jose augo araukarijoms giminingi medžiai. Kreidos periode prasidėjo vulkanizmo procesai ir dalis senovinio miško atsidūrė po lavos sluoksniu. Medžiai liko užkonservuoti ir po milijonų metų dėl erozijos iškilo į žemės paviršių. 2  3  4 
Bosques Petrificados teritorijoje galima stebėti laukinę gyvūniją: guanakus, lapes, įvairius paukščius, nandu.
