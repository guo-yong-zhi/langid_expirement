Butkeliai – kaimas Zarasų rajono savivaldybėje, 5 km į pietus nuo Dusetų, Svaituto ežero šiauriniame ir šiaurytiniame krante.
Vietovė paminėta 1607 m. Padusetės dvaro valdytojo Vasilijaus Druckio-Ozereckio valdų inventoriuje. Pradžioje buvo dviejų Žegunių dūmos , nuo kurių įsivystė Butkelių kaimas. Rytinėje kaimo pusėje yra senos nelaidojamos kapinės, išlikę keletas nuvirtusių granitinių paminklų.
1914 m. išsiskirstė viensėdžiais. 1923 m. kaime buvo 16 sodybų su 90 gyventojų.
1924–1972 m. veikė pradinė mokykla, vedėjais buvo: Marija Stauskaitė-Zaleckienė, Jurgis Baltrūnas, Ona Reinytė, Alfonsas Pranckūnas, Antanas Guntulis, Elena Lašaitė-Skurkienė, Adelė Raugienė, Vilius Jasiūnas, Bronė Kuzmienė, Birutė Bakanavičienė, Adelė Silivanovienė ir Janina Savičiutė.
Kaime gimė ir augo kunigai Antanas ir Norbertas Budzilai, Antanas Čiegis, Jeronimas Stalemėkas, Lietuvos kariuomenės kapitonas Jonas Budzilas, majoras Balys Raugas , tarpukario Lietuvos karininkai: jūrininkas ltn. Jonas Guntulis ir inžinierius ltn. Justinas Guntulis, rašytoja, 15 apysakų ir romanų autorė Regina Guntulytė-Rutkauskienė. 9 
