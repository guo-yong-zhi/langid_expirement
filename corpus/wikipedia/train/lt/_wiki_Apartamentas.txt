Apartamentas  – didelis, prabangus butas arba kelių kambarių numeris viešbutyje. Dažniausiai tai reprezentacinių patalpų grupė, skirta naudoti vienam asmeniui. 1  
Apartamentų atsiradimas siejamas su XVI a. statytų rūmų architektūra. Prancūzijoje apartamentai XVII a. buvo skirstomi į didžiuosius ir mažuosius. Didžiosios reprezentacinės rūmų patalpos buvo naudojamos valdovo oficialiems priėmimams, mažosios – valdovui privačiai gyventi. Nuo XIX a. apartamentais priimta vadinti prabangius didelius butus ar viešbučių numerius. 1   
Nekilnojamojo turto rinkoje apartamentai gali būti vadinami prestižiniu būstu. „Apartamentų“ terminas vartojamas kaip aukštos klasės būsto sinonimas. 2  Buto ir apartamentų sąvokos skirtingos, turinčios apibrėžtą teisinį statusą, priklausomai nuo patalpų paskirties . 2  Kartais apartamentais įvardijamos ne tik gyvenamosios ar poilsio paskirties patalpos, toks terminas gali būti taikomas ir komercinės paskirties patalpoms, apmokestinamoms skirtingais nekilnojamojo turto mokesčio tarifais. 2 
