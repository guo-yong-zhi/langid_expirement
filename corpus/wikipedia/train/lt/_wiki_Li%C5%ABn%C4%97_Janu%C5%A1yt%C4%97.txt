Liūnė Janušytė  – Lietuvos žurnalistė, rašytoja, vertėja.
Gimė gydytojo šeimoje. Pirmojo pasaulinio karo metais su šeima gyveno Ugliče, Maskvoje, Tartu. 1918 m. pabaigoje grįžo į Lietuvą. Mokėsi Kretingos progimnazijoje, nuo 1926 m. bendradarbiavo periodinėje spaudoje. 1928 m. baigė Klaipėdos Vytauto Didžiojo gimnaziją. Nuo 1928 m. Lietuvos universiteto Humanitarinių mokslų fakultete studijavo literatūrą.
1928 m. dienraščio „Lietuvos aidas“ skyriaus redaktorė, 1936–1940 m. korespondentė Estijoje, Latvijoje, Vokietijoje, Belgijoje, Anglijoje, Prancūzijoje, 3 metus gyveno Paryžiuje. 1940–1941 m. bendradarbiavo žurnale „Šluota“. Prasidėjus karui, 1941 m. grįžo į Kretingą pas motiną. Naciams nusavinus namus, glaudėsi pas žmones. Po karo apsigyveno Vilniuje, 1945–1946 m. dirbo laikraštyje „Tiesa“. 1  2  Garsėjo bohemišku gyvenimu, 1949 m. sausio mėn. trumpam buvo ištekėjusi už režisieriaus Juozo Miltinio . 3  4  Kretingos rajono garbės pilietė. 5 
Nuo 1926 m. periodikoje spausdino feljetonus ir humoreskas Marso, Žemaičiokės, Gagrio, Ytės, Tetos Liūnės ir kt. slapyvardžiais. Feljetonuose išjuokė valdininkų, studentų, Kauno poniučių gyvenimą. Būdingos netikėtos komiškos situacijos, parodija, hiperbolės. Už valdžios žmonių įžeidinėjimą kūriniuose pašalinta iš Lietuvių rašytojų draugijos ir Žurnalistų sąjungos.
Satyriniame romane „Korektūros klaida“ pavaizdavo Paryžiaus bohemą. Sovietiniu laikotarpiu parašė ideologizuotų apysakų ir pjesių vaikams, komedijų mėgėjų teatrams, feljetonų, su Jonu Mackoniu – libretą operetei „Auksinės marios“ . Išvertė Aleksandro Fadejevo, Iljos Ilfo, Eugenijaus Petrovo ir kitų autorių kūrinių. Jos kūrybos paskelbta bulgarų, estų, latvių, lenkų, rusų kalbomis. 6  7  8 
