Maudymosi kostiumėlis – žmogaus apranga, dėvima maudantis arba plaukiojant.
Moters maudymosi kostiumėlio pagrindinė paskirtis – pridengti intymias vietas: išorinius lytinius organus ir krūtis. Taigi, juos sudaro dvi esminės dalys. Tuo atveju, kai šios dalys yra sujungtos, tai vadinama vientisu maudimuku , o jeigu atskiros dalys – tai yra bikinis. Kai kurios subkultūros Vakarų šalyse dėvi ir monokinį, t. y. apatinę bikinio dalį, pridengiančią lyties organus, tuo tarpu krūtys lieka visiškai nepridengtos. Jaunų mergaičių maudymukai taip pat gali būti iš vienos dalies , kol neprasidėjusi lytinė branda, t. y. nepradėjusios augti krūtys.
Moteriškas maudymosi kostiumas gali būti smarkiai aptemptas arba laisvesnis, priklausomai nuo moters ir mados, uždengiantis daugiau kūno arba mažiau. Dažniausiai maudomukų pamušalas yra gaminamas iš medžiagos, kuri sušlapusi netampa permatoma.
Vientisas kostiumėlis
Bikinis
Tankinis
Monokinis
Burkinis
Anksčiau daugiausia buvo maudomasi visiškai nuogai, moterys atskirai nuo vyrų. Tačiau dar romėnų laikais jau buvo vaizduojama, kad besimaudydamos moterys dėvi aprangą iš dviejų dalių, kurios pridengdavo krūtinę ir juosmenį. Tačiau vėliau tai buvo ilgiems amžiams užmiršta, kol neatsirado bikinis. Apskritai, maudomuko kaip grynai maudymuisi skirtos aprangos svarba pradėjo augti tik XVIII-XIX amžiuje, tuomet kai ėmė vystytis kurortai – vietos, kuriose daug žmonių suvažiuodavo pailsėti, pasimaudyti viešumoje, matant kitiems vyrams ir moterims. Pagrindinė XIX a. mada – suknelė maždaug iki kelių ir kelnės maždaug iki kulniukų.
Dar 1907 metais sporto varžybose JAV pasirodė moteris, dėvinti maudomuką su apnuogintomis rankomis, kojomis ir kaklu, bet jos apranga buvo palaikyta kaip nepadori ir ji buvo paduota į teismą. Tačiau vėliau maudomukai tapo mažiau konservatyvūs, įvairūs nauji audiniai suteikė naujas galimybes. Apie 1920 metus jau matomi maudomukai kaip suknelės, visiškai apnuoginančios rankas ir blauzdas. Pradėti gaminti ir dviejų dalių kostiumėliai: viršų dengė lengva liemenė, pridengianti kūną kiek mažiau nei įprasti marškiniai tik be rankovių, o apatinė dalis buvo kelnės, maždaug iki kelių arba šlaunų vidurio.
Po Antrojo pasaulinio karo buvo pristatytas bikinis, sukėlęs savotišką revoliuciją moteriškų maudymosi kostiumėlių pasaulyje. Jie taip išpopuliarėjo, kad dabar vientisi maudomukai yra sutinkami žymiai rečiau, nei bikiniai. Iš dalies tai sąlygojo ir apie 1960 m. įvykusi sekso revoliucija, kurios išdavoje nuogumas ne tik neteko savo „nuodėmiškumo“, bet ir tapo saviraiškos, individualumo ir seksualumo pabrėžimo forma. Bikinis, neturintis jungiančiosios dalies tarp krūtinę ir gaktą dengiančių dalių, tam suteikė žymiai daugiau galimybių nei vientisas maudomukas.
Apie 1990 metus madų pramonė pradėjo įvairiai eksperimentuoti su moters maudymosi kostiumais, pateikdama daug, įvairių spalvų ir formų maudomukų, greta vientisų maudomukų ir bikinių ėmė atsirasti ir maudynėms skirtų siaurikių. Yra susiformavęs atskiras maudymosi kostiumų mados sektorius, pristatantis naują produkciją kasmet.
