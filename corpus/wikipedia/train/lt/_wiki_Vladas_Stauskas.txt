Vladas Stauskas  – Lietuvos kraštovaizdžio architektas, urbanistas.
Iki 1945 m. gyveno Dusetų miestelyje, savivaldybės tarnautojo šeimoje, taip pat pas senelius gretimame Paeglynės kaime. 1941–1944 m. mokėsi Dusetų progimnazijoje, 1945–1947 m. Kauno „Aušros“ gimnazijoje. Nuo 14 metų dirbo braižytoju architektūrinėse dirbtuvėse. 1947–1951 m. mokėsi Kauno politechnikume, įgijo techniko-architekto kvalifikaciją. 1951–1957 m. studijavo Kauno politechnikos institute, įgijo inžinieriaus architekto diplomą.
1956–1961 m. Miestų statybos projektavimo instituto Kauno filialo architektas. 1968–1992 m. Statybos ir architektūros instituto Rekreacinės ir landšafto architektūros  sektoriaus vadovas. 1985 m. architektūros mokslų daktaras. 1987 m. profesorius. 1  2 
Aktyviai prisidėjo prie Vytauto Didžiojo universiteto atkūrimo: 1989 m. išrinktas VDU Atkūrimo tarybos nariu, 1989–1996 m. Atkuriamojo Senato narys; iki 2005 m. buvo renkamas VDU Senato nariu. 1991–1993 m. Lietuvos mokslo tarybos narys. 1992–2000 m. VDU Menų fakulteto dekanas, nuo 2001 m. profesorius.
Nuo 1958 m. Lietuvos architektų sąjungos narys. 1995 m. naujai įkurtos Lietuvos kraštovaizdžio architektų sąjungos valdybos pirmininkas. Lietuvos buriuotojų sąjungos narys. 3 
Palaidotas Panemunės kapinėse.
Suprojektavo 17 pastatų, iš kurių 12 yra pastatyti. Tarp žinomiausių darbų – Pramoninės statybos projektavimo institutas „Pramprojektas“ Kaune , gyvenamųjų namų kvartalas Nidoje, Kopų gatvėje , poilsio namai „Kregždutė“ prie Palangos , Juliaus Janonio aikštės Kaune architektūros ansamblio projektas , poilsio namai „Ąžuolas“ Pervalkoje . Su kitais parengė Palangos , Neringos  generalinius planus.
