Algirdas Januševičius  – lietuvių trimitininkas, Lietuvos Valstybinio Simfoninio orkestro trimitų grupės koncertmeisteris, ansamblio Sostinės vario kvintetas meno vadovas, aktyviai koncertuojantis Europoje ir už jos ribų.
Algirdas Januševičius gimė Klaipėdoje ir mokėsi Stasio Šimkaus konservatorijoje. Vėliau studijas tęsė Maskvos Piotro Čaikovskio konservatorijoje, kur susipažino su būsima žmona, kompozitore, pedagoge Nailia Galiamova. 1987 metais šeima persikėlė gyventi į Klaipėdą. Algirdas tuomet dirbo Klaipėdos Muzikiniame teatre trimitų grupės koncertmeisteriu. 1993 m. persikėlė į Vilnių ir tapo Lietuvos valstybinio simfoninio orkestro trimitų grupės koncertmeisteriu  1 . 1997 m. įkūrė "Sostinės vario kvintetą"  2 .
Su įvairiais kolektyvais A. Januševičius apkeliavo apie 40 pasaulio šalių, koncertavo žymiausiose Japonijos, Vokietijos, Švedijos, Ispanijos, Italijos, Prancūzijos, Egipto, Taivano ir kitų valstybių salėse, grojo su tokiais dirigentais, kaip Saulius Sondeckis, Christoph Eschenbach, Mstislavas Rostropovičius, Krzysztof Penderecki, Juozas Domarkas, Vladimir Ponkin, Dmitri Liss, Jonas Aleksa. Pastaruoju metu Algirdas pradėjo dažniau koncertuoti kaip solistas 3 .
Abi Januševičių šeimos atžalos seka tėvų muzikų pėdomis. Gintaras yra aktyviai koncertuojantis pianistas, 20-ies metų Donata taip pat skambina fortepijonu, yra respublikinių konkursų laureatė.
