Šiaurės Kazachstano sritis  – sritis Kazachstano šiaurėje, Rusijos pasienyje. Ribojasi su Akmolos sritimi pietuose, su Kostanajaus sritimi vakaruose, su Pavlodaro sritimi rytuose ir su Rusija šiaurėje. Administracinis centras – Petropavlas.
1997 m. prie srities prijungta Kokšetau sritis, tačiau 1999 m. didelė jos dalis priskirta Akmolos sričiai.
Sritis yra Vakarų Sibiro lygumoje bei Kazachijos kalvyne. Reljefui būdingos gausios ežeringos dubumos, laiptuotos įdubos, neaukštos skliautkalvės. Vyraujantis aukštis šiaurės rytuose 115–120 m, pietryčiuose – iki 200 m.
Klimatas ryškiai žemyninis, su karšta ir sausa vasara, bei šalta ir nesnieginga žiema. Vidutinė liepos mėnesio temperatūra 18-20 °C, sausio mėnesio – nuo -18,5 iki -19,5 °C. Metinis kritulių kiekis svyruoja apie 340 mm, didžioji jų dalis iškrenta šiltuoju metų laiku.
Upės priklauso Obės baseinui. Svarbiausia upė – Išimas, su intaku Imanburluku. Srityje yra ~1000 ežerų, daugiausia šiaurės rytuose; dauguma gėli. Didžiausi ežerai – Šaglytengizas, Šiaurės Kakas, Pietų Kakas, Akušas, Tarankolis, Mengisoras, Stanovojės ežeras.
Šiaurės Kazachstano srityje būdingi miškastepių ir stepių kraštovaizdžiai. Miškastepė driekiasi srities šiaurėje, ten būdingi beržų, drebulių miškeliai, yra pelkynų, karklų sąžalynų. Miškai užima 8 % srities ploto. Stepėse būdingos varpinės žolės. Dauguma stepių išdirbta.
Tautinė sudėtis  2 : 48,5 % – rusai, 32,2 % – kazachai, 6,3 % – ukrainiečiai, 3,9 % – vokiečiai, 2,7 % – lenkai, 2,2 % – totoriai.
Svarbiausios gyvenvietės:
