Amasis II  – penktasis 26-osios  dinastijos Senovės Egipto valdovas. 
Amasis II buvo egiptiečių armijos generolas ir perėmė valdžią iš faraono Aprijaus perversmo metu. Jis buvo tikriausiai kilęs iš Libijos ir neturėjo jokių giminystės ryšių su dinastijos pradininku Psamtiku I. Perversmas kilo po nesėkmingo Aprijaus žygio prieš Kirėnės graikų miestą Kirenaikoje, faraonas buvo kaltintas bailumu. Po to istorinių šaltinių žinios išsiskiria. Pasak vienų, Aprijus pabėgo ir po poros metų grįžo su babiloniečių armija, tačiau buvo nugalėtas ir žuvo mūšio metu. Pasak kitų šaltinių, po perversmo Aprijus buvo įkalintas ir vėliau nužudytas. 
Herodotas ir Diodoras Sicilietis bei kai kurie egiptietiški šaltiniai aprašo Amasį buvus plebėju, kuris daug girtuokliavo ir nesielgė karališkai. Šie liudijimai tikriausiai yra teisingi, tačiau faraonas pasirodė gebantis priimti protingus tiek vidinės, tiek užsienio politikos sprendimus. Jis sudarė grupę sutarčių su graikų miestais, nuo kurių priklausė Egipto prekyba ir iš jų buvo samdomi kariai į Egipto kariuomenę. Šios sutartys buvo nukreiptos prieš chaldėjų Babiloniją. Egiptas tuo metu nebuvo dominuojanti galia regione ir faraonas stengėsi išvengti galimų konfliktų su babiloniečiais. 
Valstybės viduje Amasis pertvarkė jos teisinę sistemą, perkėlė daugumą graikų samdinių iš valstybės pakraščių, kur jie galėjo pereiti priešo pusėn, ir vedė graikę moterį. Graikų pirklius jis perkėlė į Naukračio miestą, kad galėtų kontroliuoti prekybą. Herodotas mini jo aukas Delfų šventyklai atstatyti ir kad jis buvo Samo salos tirono Polikrato draugas. Ilgo Amasio valdymo metu buvo inicijuoti reikšmingi statybų projektai, šalis turtėjo. Pasak Herodoto, jis sudarė sąjungą su Lydijos karaliumi Krezu prieš kylančią Achemenidų Persiją. Tačiau susidūrimo su persais nesulaukė ir mirė šeši mėnesiai prieš Kambizo II invaziją į Egiptą. Faraonas tikriausiai buvo palaidotas Saise, tačiau jo kapas dar nerastas. Iš vienintelio sfinkso su faraono vardo inskripcija žinomas Amasio portretas. 
Dvidešimt šeštoji dinastija
Psamtikas I →
Nechas II →
Psamtikas II →
Aprijus →
Amasis II →
