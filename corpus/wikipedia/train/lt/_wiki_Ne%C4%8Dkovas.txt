Nečkovas  – kaimas Lenkijos šiaurės rytuose, Ščučyno valsčiuje, Grajevo apskrityje, Palenkės vaivadijoje. Kaimas yra apie 5 km į rytus nuo Ščučyno, apie 13 km į pietvakarius nuo Grajevo ir apie 73 km į šiaurės vakarus nuo vaivadijos centro Balstogės. Tai gatvinis kaimas, didžiausias Ščučyno valsčiaus kaimas. Kaime yra išlikę rūmai, rūmų parkas ir arklidės.
Nuo V a. pr. m. e. iki XIII a. šiose vietovėse gyveno lietuviams artima baltų gentis – jotvingiai. 1428 m. vasario 17 d. Mazovijos kunigaikštis Janušas I Senasis šiose vietovėse prie Visos upės suteikė 30 valakų žemę Petrui iš Milevo. 1439 m. kovo 2 d. šias žemes nusipirko Stanislavas iš Nečkovo, nuo kurio pavardės ir pradėta vadinti gyvenvietė Niecikowo. Nuo 1569 m. iki 1795 m. kaimas priklausė Abiejų Tautų respublikai. Per II pasaulinį karą vokiečiai kaimą pavadino Galindenhoff. 1998 m. restauruoti kaime esantys rūmai.
