Koordinatės: 55°22′2″ š. pl. 25°17′41″ r. ilg.  /  55.36722°š. pl. 25.29472°r. ilg.  / 55.36722; 25.29472
Suojys – ežeras rytų Lietuvoje, Molėtų rajone, 1,5 km į šiaurę nuo Alantos. Pavidalas išgaubtas šiaurėn, vakarinis galas siauras, o rytinis platus. Ilgis iš vakarų į rytus 0,84 km, plotis iki 0,24 km. Altitudė 113,2 m. Krantai žemi, pelkėti, apaugę medžiais ir krūmais. Vakarinė ežero dalis gausiai užžėlusi vandens augalija. Apyežerė miškinga, tik pietinėje pakrantėje vietomis plyti dirbami laukai.
Į Suojį vakaruose susrūva Suoja  ir šiaurėje Liepelės upelis iš Lukšto ežero, pietrytine ežero dalimi prateka Virintos intakas Vastapa. 1 
Pietinėje pakrantėje įsikūręs Pasuojės kaimas, į šiaurės vakarus - Antakščiai. Į šiaurę stūkso Antakščių piliakalnis.
Ežero pavadinimas yra galimai finougriškas. Plg. suom. suo „bala“. 2 
