Alfonsas Žukauskas  – Lietuvos agronomas, spaudos darbuotojas, politinis veikėjas, laisvamanis.
Mokėsi Vabalninko ir Čypėnų pradžios mokyklose, nuo 1909 m. Biržų keturklasėje mokykloje. 1918 m. baigė į Tulos guberniją evakuotą Dotnuvos žemės ūkio mokyklą. 1919 m. Ypatingosios paskirties būrio kovotojas Tulos gubernijoje. 1920–1922 m. dirbo Baltarusijos SSR žemės ūkio liaudies komisariate Minske.
1922 m. grįžo į Lietuvą. 1923–1926 m. Biržų apskrities agronomas. 1924 m. su kitais suorganizavo Laisvamanių etinės kultūros draugiją, 1  draugijos centro valdybos narys, laikraščio „Laisvoji mintis“ faktinis redaktorius. 1926 m. Lietuvos socialdemokratų partijos atstovas III Seime. 2 
Laikraščio „Naujoji Gadynė“ bendradarbis. Po 1926 m. gruodžio 17 d. valstybės perversmo kartu su Jeronimu Plečkaičiu, Jonu Markeliu, Juozu Paplausku ir kitais išvaikyto Seimo nariais rengė pasipriešinimą Antano Smetonos diktatūrai. 1927 m. rugpjūčio mėn. pradžioje už agitaciją ištremtas iš Raseinių apskrities. 1927 m. rugpjūčio 9 d. vienas iš sukilimo Tauragėje ir Raseiniuose organizatorių. 1928 m. gegužės 9 d. raseiniškių socialdemokratų ir valstiečių liaudininkų byloje nuteistas 12 m. sunkiųjų darbų kalėjimo, bet Vyriausiasis tribunolas jį išteisino.
1929–1937 m. dirbo agronomu Joniškyje, 1937–1940 m. Jonavoje. 3  Kooperatinės bendrovės „Lietūkis“ valdybos narys. Spaudoje propagavo cukrinių runkelių auginimą. 1938 m. vienas iš Butų nuomininkų draugijos steigėjų, buvo jos pirmininko pavaduotojas.
Sovietams okupavus Lietuvą, 1940–1941 m. Žemės ūkio departamento direktorius, Respublikinės žemės ūkio komisijos pirmininkas. Buvo įstojęs į komunistų partiją, bet pašalintas kaip „buožė“. Vokiečių okupacijos metais dirbo mėsos pramonės treste „Maistas“. 1945–1958 m. LSSR vyriausiosios mėsos pramonės valdybos viršininkas, Valstybinės žemės ūkio kultūrų veislių tyrimo komisijos inspektorius. 1966 m. LTSR nusipelnęs agronomas. 4 
