Valerija Bartuševičiūtė Mendziblocka  – 1863 m. sukilimo dalyvė.
Valerija Bartuševičiūtė–Mendziblocka gimė 1840 m. birželio 4 d. Panemunio dvare, vieno iš Birštono kurorto įkūrėjų Adomo Bartuševičiaus ir Dominykos Jodkovskos Bartuševičienės šeimoje. Prieš ją buvo gimę du broliai: Vaclovas Bartuševičius ir Adomas Dominykas Bartuševičius.  
1842 m. mirė motina Dominyka, todėl auklėti vaikus teko tėvui. Valerijai tuomet tebuvo dveji metai. 1  
Kilus 1863 m. sukilimui visa Bartuševičių šeima į jį įsitraukė. Valerijos brolis Adomas Dominykas Bartuševičius vadovavo sukilėlių būriui, brolis Vaclovas Bartuševičius gydė sukilimo dalyvius, kartu su tėvu Pelėšiškėse 1863 m. balandžio-liepos mėnesiais sužeistiems sukilėliams buvo įsteigę slėptuvę-ligoninę. 1 
Valerija 1863 m. sukilimo metu gabeno maisto atsargas kartu su Bartuševičių dvariškiu Niemčinovskiu valtimi per Nemuno upę sukilėliams. Tuo ji buvo apkaltinta. 1 
1865 m. vasario 11 d. Valerija Bartuševičiūtė Vilniuje Šv. Jonų bažnyčioje ištekėjo už bajoro Jono Mendziblockio. Pirmas jų sūnus Vaitiekus Jonas gimė 1866 m. vasario 8 d. Panemunio dvare Nemajūnuose kaip tik tuo metu, kai buvo keliamos naujos bylos prieš jos tėvą Panemunio dvaro savininką Adomą Bartuševičių, dėdę Leoną Jurgį Jodkovskį, kitus artimuosius. 
Po sūnaus gimimo Mendziblockių šeima persikėlė gyventi į Birštoną. Vėliau jie apsigyveno Vilniuje.
Valerija Bartuševičiūtė – Mendziblocka mirė 1909 m. birželio 11 d. Vilniuje jau būdama našle. Paliko sūnus: Vaitiekų – Joną, Samuelį, Sigizmundą, Izidorių, dailininką Adomą Mendziblockį bei dukterį Eugeniją. Palaidota Bernardinų kapinėse.
