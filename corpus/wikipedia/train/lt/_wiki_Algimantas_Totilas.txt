Algimantas Totilas  – smuikininkas, kalbininkas, chorvedys.
Vokiečių okupacijos metais pradėjo lankyti mokyklą Mažeikiuose, 1944 m. su tėvais pasitraukė į Vokietiją ir apsigyveno Ingolstadte. Čia Algimantą mokė smuikuoti buvęs Mažeikių orkestro dirigentas Juozas Remys.
1949 m. emigravęs į JAV, A. Totilas keletą mėnesių gyveno netoli Waterbury, CT, o vėliau apsistojo Omahoje, NE. Lankė gimnaziją ir tęsė smuiko studijas pas pedagogą R. Fredicksoną, griežė pirmuoju smuiku gimnazijos simfoniniame orkestre , kornetu grojo ir pučiamųjų orkestre. Surengė smuiko rečitalį Omahos Joslyno muziejuje.
Baigęs gimnaziją, 1953 m. įstojo į Omahos universitetą ir metus studijavo kompoziciją bei klausos lavinimą. Susidomėjęs ispanų ir vokiečių kalbomis, 1957 m. baigė kalbų studijas Omahos universitete. 1957 ir 1964 m. lankėsi Meksikoje – magistro laipsnį gavo La Universidad Interamericana, Saltillo, Coahuila, Mexico.
Nuo 1960 m. mokė ispanų ir vokiečių kalbų Papilliono gimnazijoje, o 1964–1994 m. ispanų kalbą dėstė Burke gimnazijoje Omahoje.
Nuo 1976 m. – Omahos lietuvių mišriojo choro  „Rambynas“ meno vadovas ir dirigentas. Choras kiekvieną sekmadienį gieda Šv. Antano bažnyčioje, dalyvauja dainų šventėse ir kituose tautiniuose renginiuose, koncertuoja kaimyninėse lietuvių kolonijose, dalyvauja radijo ir televizijos laidose. Pažymėtinas 1983 m. „Rambyno“ religinės muzikos koncertas Šv. Antano bažnyčioje ir 1987 m. koncertas Šv. Cecilijos katedroje, minint Lietuvos krikščionybės 600 metų jubiliejų. Chorui padeda asistentė ir solistė Irena Šarkaitė, vargonininkės Aldona Agurkytė, Dana Šalkauskaitė bei kitos muzikės. „Rambyno" choristai parengti 1998 m. II Pasaulio lietuvių dainų šventei Vilniuje.
Boleslovas Zubrickas. Pasaulio lietuvių chorvedžiai: enciklopedinis žinynas. Vilnius, 1999.
