Koordinatės: 55°04′58″š. pl. 23°25′07″r. ilg.  /  55.082846°š. pl. 23.418514°r. ilg.  / 55.082846; 23.418514
Jurbarko rajono Seredžiaus Stasio Šimkaus mokykla-daugiafunkcis centras – dieninė, savarankiško mokymosi bendrojo lavinimo mokykla Seredžiuje , J. Marcinkevičiaus g. 1, vykdanti ikimokyklinio, priešmokyklinio, pradinio, pagrindinio ir papildomo ugdymo programas lietuvių kalba. Įstaigos kodas 190918849. Steigėjas Jurbarko rajono savivaldybės taryba.
Apie 1634–1635 m. įkurta pirmoji Seredžiaus mokykla. Ji buvo medinė ir stovėjo netoli Nemuno, šalia bažnyčios. 1829 m. potvynis, kurio padarinius aprašė Vladislovas Sirokomlė, nunešė pirmosios bažnyčios ir mokyklos pastatus. Mokyklos atkūrimu rūpinosi Motiejus Valančius. 1853 m. mokyklą lankė 74 mokiniai. Mokykla buvo geografiniu atžvilgiu geroje vietoje, todėl pavasarį į mokyklą suvažiuodavo laikyti egzaminų mokiniai su savo mokytojais iš Vilkijos, Veliuonos, Raudonės, net Raudondvario. Egzaminatoriai atvykdavo iš Kauno, egzaminai užtrukdavo porą dienų.
Uždraudus lietuvišką spaudą ir mokyklą Seredžiuje įsikūrė daraktoriaus mokykla. Mokinius subūrė ir mokė Pranas Virakas. Joje mokėsi ir būsimasis kompozitorius motiškietis Stasys Šimkus.
1918 m. mokykla buvo mediniame name miestelio centre, joje buvo mokoma lietuviškai. Mokykloje veikė keturios klasės. 1937 m. mokykla persikėlė į naująjį pastatą. Tipinė to meto mokykla buvo pastatyta netoli senųjų kapinių, ant kalnelio. Iš buvusios keturklasės mokykla palaipsniui peraugo į šešiametę. 1940 m. užėjus rusams, mokykla tęsė savo darbą naujame pastate. 1944 m. mokykla peraugo iš pradinės į progimnaziją, bet besitraukdami vokiečiai naująjį mokyklos pastatą sudegino. Vėliau mokykla persikėlė į suremontuotus buvusių kareivinių pastatus, kuriuose tebėra ir dabar.
1951–1953 m. ji buvo septynmetė, 1955 m. rugsėjo 1 d. Vilkijos rajono Seredžiaus septynmetė mokykla tapo vidurine. 1961 m. šalia mokyklos pastato išaugo naujas. 1973 m. mokykloje mokėsi 395 mokiniai. 1974 m. mokinių skaičius išaugo net iki 401. 1993 m. mokėsi 138 mokiniai. Nuo 1999 m. rudens pagal reformuotos mokyklos bendrąsias programas dirbama 1-10 klasėse. Nuo 2000 m. Seredžiaus mokykla tapo dešimtmetė, vyresniųjų klasių nebeliko.
