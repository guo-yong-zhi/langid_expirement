Garonos žemuma, kitaip Akvitanijos žemuma arba Akvitanijos baseinas  – gamtinė sritis pietvakarių Prancūzijoje, Akvitanijoje, tarp Centrinio masyvo rytuose, Pirėnų pietuose ir Biskajos įlankos vakaruose. Žemumą kerta Garonos upė. Žemumos ilgis apie 200 km. Užima 66 000 km² plotą. Susiklostė iš mezozojaus ir kainozojaus nuogulų.
Būdingi plačialapių medžių miškai ir sodinti pušynai, Viduržemio jūros pobūdžio krūmynai. Didžiuma žemumos sukultūrinta – plyti sodai, vynuogynai, javų pasėliai, tabako plantacijos. 1  Biskajos įlankos pakrantėje yra žemiausia, itin pelkėta žemumos dalis – Landai. Be to, pakrantėje yra aukščiausia Europoje Pilos kopa. Didžiausias miestas – Bordo.
