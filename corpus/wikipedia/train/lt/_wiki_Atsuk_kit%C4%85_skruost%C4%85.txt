Atsuk ir kitą skruostą   – 1974 m. italų sukurta komedija, kurioje pagrindinius vaidmenis atlieka aktoriai Terensas Hilas ir Badas Spenseris.
DĖMESIO: toliau atskleidžiamos kūrinio detalės
Veiksmas vyksta 19 a. pabaigoje Karibų jūros regione. Du vienuoliai – tėvas Dži ir tėvas Pedro – vykdo misionierišką misiją nedideliame pajūrio kaimelyje, tačiau oficialioji bažnyčia nėra patenkinta jų darbu, nes šie vienuoliai nevengia užsiimti prekyba, o, esant reikalui, ir paleisti į darbą kumščius. Be to, jie ragina žmones nepaklusti gubernatoriaus nustatytoms produktų supirkimo kainoms ir patys įsivelia į prekybą su kinų pirkliais.
Atplaukę į miestą jie susiduria su gubernatoriaus Gonzagos žmonėmis, kurie sudegina jų laivą. Misionieriai įsigyja naują, tačiau sandoriui užbaigti neturi pakankamai pinigų, todėl kaip užstatą tenka palikti vietinį čiabuvį, kurį jie pakeliui išgelbėjo iš vergijos ir apkrikštijo. Jiedu eina pagalbos pas vyskupą, tikėdamiesi gauti pinigų, tačiau, planui nepavykus, pavagia šio žiedą, kurį užstatę eina į kazino. Čia tėvas Dži sutinka seną pažįstamą, dabar valdantį lošimo namus, kuris už senas skolas padeda laimėti reikiamą sumą pinigų.
Jiems susiruošus išvykti, juos pasiekia bažnyčios potvarkis, pagal kurį jie privalo likti mieste ir čia pradėti eiti tarnybą. Vis tik abu misionieriai pasprunka, pakeliui išgelbėdami ir 3 pasmerktus sušaudyti vietinius gyventojus.
Laive tėvas Dži prisipažįsta esantis ne dvasininkas, o sukčius, kuris pasinaudojo sutana kad pabėgtų iš kalėjimo. Tėvas Perdo jį išvaro ir grįžta vienas į kaimą, tačiau čia jo jau laukia bažnyčios atstovas, kuris praneša, jog šis nušalinamas nuo misijos.
Filmas laimėjo po vieną „Bambi“  ir „Golden Screen“  apdovanojimus.
