Irkùtskas  – miestas Rusijos rytuose, dešiniajame Angaros krante , 5042 km į rytus nuo Maskvos; srities sostinė. 586,7 tūkst. gyventojų . Vienas svarbiausių Sibiro miestų, yra prie Transsibiro magistralės, upių uostas, oro uostas, svarbus tranzito taškas su Kinija ir Mongolija. Išvystyta mašinų, kalnakasybos, statybų, baldų, lengvoji, maisto pramonė. Miesto pakraštyje yra vandens jėgainė.
Miestas yra 66 km į pietvakarius nuo Baikalo. Klimatas žemyninis, apie 400 mm kritulių per metus. Vidutinė sausio temperatūra -15 °C, liepos 19 °C. Miestą neretai sukrečia žemės drebėjimai .
Rusams pasiekus Angaros krantus šiose vietose daugiausia gyveno buriatai, taip pat gyveno evenkai. 1652 m. prie Irkuto žiočių Ivanas ochabovas įkūrė žiemojimo gyvenvietę, 1661 m. įkurtas Иркутский  ostrogas. 1669 m. pastatytos dvi medinės tvirtovės. 1672 m. Spaso cerkvė. 1686 m. Irkutskas gavo miesto statusą.
Miesto tvirtovių ilgis viršijo 2 km . 1698 m. iš čia išvyko pirmasis prekybinis karavanas į Kiniją. 1727 m. įkurta parapija. 1672 m. kairiajame Angaros krante įsteigtas vyrų vienuolynas. Iki XVIII a. čia pastatyta beveik 10 barokinių cerkvių. Jis tapo prekybos ir diplomatijos su pietryčių Azija centru, per jį ėjo keliai toliau į Sibirą, link Lenos. XIX a. sparčiai vystėsi dėl aukso kasyklų. 1879 m. nukentėjo nuo gaisro, 1898 m. nutiestas geležinkelis. II pasaulinio karo metu čia perkeltos pramonės įmonės iš europinės TSRS dalies.
Mieste yra technikos universitetas, medicinos ir ekonomikos akademijos, žemės ūkio, pedagogikos institutai, karinės aviacijos mokykla, Sibiro mokslinių tyrimų centras. Veikia filharmonija, 4 teatrai, cirkas, planetarijus, kraštotyros ir meno muziejai.
Nuo XVIII a. Irkutskas buvo tremties vieta, čia vėliau buvo tremiami ir dekabristai.
