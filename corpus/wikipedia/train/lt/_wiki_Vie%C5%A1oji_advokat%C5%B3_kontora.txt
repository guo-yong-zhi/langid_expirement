Viešoji advokatų kontora – advokatų kontora, teikianti  teisinę pagalbą ir paramą socialiai remtiniems asmenims. Paprastai ne tik konsultacijas, pagalbą bylose . Viešosios advokatų kontoros uždavinys – teikti valstybės garantuojamą teisinę pagalbą ikiteisminio tyrimo įstaigose ir institucijose bei teismuose.
Viešosios advokatų kontoros – Lietuvos teisinės pagalbos sistemos dalis. Įsteigtos vykdant teisinės pagalbos sistemos reformą. Veikia keliuose  didžiuosiuose Lietuvos miestuose. Įsteigtos, siekiant, kad valstybė prisiimtų didžiausią atsakomybę ir naštą, kad „apgintų silpniausiųjų visuomenės atstovų teises“.
Lietuvoje finansinės galimybės vis dar neleidžia plėsti nemokamos teisinės paramos teikimo ir padaryti ją prieinamą visiems pageidaujantiems.
2000 m. balandžio mėn. įsteigta pirmoji viešoji advokatų kontora . Šiaulių viešoji advokatų kontora pagerino teisinės pagalbos teikimą baudžiamosiose bylose pagal paskyrimą. Žinant advokatų budėjimo grafikus galima planuoti baudžiamojo proceso veiksmų atlikimą ikiteisminio tyrimo įstaigose ar teisme.
2002 m. balandžio mėn. – Vilniaus viešoji advokatų kontora . Joje teikiama valstybės garantuojama teisinė pagalba baudžiamosiose bylose pagal paskyrimą. Šią kontorą įsteigė LR teisingumo ministerija, Atviros Lietuvos fondas ir Lietuvos advokatų taryba. Tokios dvi kontoros kol kas vienintelės ir Lietuvoje, ir visame Centrinės bei Rytų Europos regione 1 .
Viešosios advokatų kontoros darbas organizuojamas komandinio darbo principais. Užtikrinamas veiksmingas tarpusavio darbų koordinavimas. Naudojamos modernios informacinės technologijos, įskaitant advokato darbo laiko bei bylų registracijos informacinę sistemą 2 .
2005 m. numatyta įsteigti viešąsias advokatų kontoras dar keliuose miestuose, vienas iš jų – Klaipėda. Didinti viešųjų advokatų kontorų skaičių Lietuvoje nuspręsta susipažinus su ekspertų, įvertinusių tokių įstaigų veiklą Vilniuje ir Šiauliuose, išvadomis. Ekspertų komisijos raštuose teigiama, kad advokatų kontoros abiejuose didmiesčiuose pagerino teisinės pagalbos teikimą, bei padeda kitoms teisinėms institucijoms atlikti savo pareigas nevilkinant baudžiamojo proceso 3 .
