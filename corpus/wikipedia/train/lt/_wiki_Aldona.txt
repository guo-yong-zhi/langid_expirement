Aldona Ona Gediminaitė  – Lietuvos Didžiosios Kunigaikštystės kunigaikštytė, Lietuvos didžiojo kunigaikščio Gedimino duktė, Lenkijos karalienė 1333-1339 m.
To meto istoriniai šaltiniai mini tik krikščionišką Onos vardą. Aldonos vardą nurodė XVI a. kronikininkas Motiejus Strijkovskis.
Ištekėjo už Lenkijos karaliaus Vladislovo I Lokietkos sūnaus Kazimiero, kuris 1333 m. tapo karaliumi, prieš vedybas pakrikštyta Onos vardu. Jos vedybos sustiprino 1325 m. sudarytą Lietuvos Didžiosios Kunigaikštystės ir Lenkijos sąjungą, nukreiptą prieš Vokiečių ordiną 1 . Kazimierui vedybų metu buvo 15 ar 16 metų. Nuotaka buvo apytiksliai to paties amžiaus. Santuoka įvyko 1325 m. balandžio 30 d. ar spalio 16 d.
Apie 1326 m. Aldonai ir Kazimierui gimė dukra Elžbieta , kuri 1343 m. ištekėjo už Boguslavo V Pamariečio. Elžbietai ir Boguslavui gimė sūnus Kazimieras Slupskis ir duktė Elžbieta Pamarietė. Elžbieta Pamarietė tapo ketvirtąja žmona Šventosios Romos imperijos imperatoriui Karoliui IV Liuksemburgiečiui.
Po Vladislovo I Lokietkos mirties 1333 m. balandžio 30 d. Aldona Ona, nepaisant anytos, Jadvygos Kališietės prieštaravimo, buvo paskelbta Lenkijos karaliene. 1335 m. gegužės 16 d. karališkajai porai gimė antroji duktė, Kunigunda , kurios vyras buvo Šventosios Romos imperijos imperatoriaus Liudviko IV sūnus Brandenburgo elektorius  Liudvikas VI. Kunigunda ir Liudvikas palikuonių nesusilaukė.
Aldona pasižymėjo pamaldumu ir meile muzikai, ją visur kelionėse lydėjo dvaro orkestro muzikantai. Janas Dlugošas netgi manė, kad cimbolai, kurių ji mėgo klausytis, turėjo kažkokį ryšį su lietuvių pagoniškomis tradicijomis 2 . Aldona mirė netikėtai 1339 m. gegužės pabaigoje ir buvo palaidota Krokuvoje, karalių pilies požemyje. Manoma, kad jos mirtis, kaip ir vedybos buvo susiję su politiniais įvykiais. Jos vyras po Aldonos mirties vedė dar tris kartus.
Aldonos vedybos buvo tiktai politinis manevras, kad sustiprintų pirmąją Lenkijos ir Lietuvos koaliciją prieš kryžiuočius. Nors sutarties sąlygos nėra žinomos,
tačiau žinoma, kad po jos Gediminas išlaisvino visus, apie 25 000 lenkų belaisvių, paimtų ankstesniuose mūšiuose. Jau tų pačių metų vasarą jungtinės Lietuvos ir Lenkijos kariuomenės surengė didelį žygį į Brandenburgą.
Koalicija nebuvo stipri ir žlugo apie 1330 m., tačiau ji buvo įžanga 1385 m. Krėvos unijai ir 1569 m. Liublino unijai, sukūrusiai naują valstybę, Abiejų Tautų Respubliką. 3 
Lenkijai jos valdovo santuoka su Lietuvos dinastijos atstove, suteikė tam tikrą teisėtumą Piastų dinastijai, 1289 m. pakeitusiai Pšemyslio dinastiją.
