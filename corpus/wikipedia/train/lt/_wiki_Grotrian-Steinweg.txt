Grotrian-Steinweg – vokiečių akustinių pianinų gamintojas.
„Grotrian-Steinweg“  yra vienas žinomiausių vokiečių tradicinių akustinių pianinų gamintojų. Gamina „Grotrian-Steinweg“ ir „Grotrian“ prekės ženklų pianinus.
1830 m. Frydrichas Grotrianas  persikėlė į Maskvą, kur sėkmingai pardavinėjo muzikinius instrumentus. 1850 m. grįžęs į Volfenbiutelį jis sutiko Teodorą Šteinvegą , kuriam tėvas Heinrichas, išvykęs į JAV, buvo palikęs valdyti pianinų gamyklą. Jie abu sutarė tapti partneriais, įsigijo pastatą Braunšveige ir pradėjo pianinų gamybą. 1865 m. T. Šteinvegas perleido savo įmonės dalį F. Grotrianui ir išvyko į JAV pradėti vadovauti tėvo įkurtai pianinų įmonei „Steinway & Sons“. Po F. Grotriano įmonei vadovavo jo sūnus Vilhelmas . 1895 m. prie šeimos verslo prisijungė Vilhelmo sūnūs Vilis  ir Kurtas . Įmonė turėjo teisinių ginčų su „Steinway & Sons“ dėl „Steinweg“ dalies pianinų pavadinimuose.
Įmonė stabiliai augo ir 1913 m. turėjo 550 darbuotojų, 1920 m. − daugiau nei 1000 darbuotojų. Tuo metu pagamindavo 1600 pianinų per metus. Po Vilio ir Kurto mirties du Kurto sūnūs Ervinas  ir Helmutas  sugebėjo išlaikyti įmonę per Didžiosios depresijos ir Antrojo pasaulinio karo metus. 1948 m. jie atnaujino pianinų gamybą. Nuo 1956 m. įmonė remia pradedančiųjų Grotrian-Steinweg pianistų konkursą. Braunšveige buvo atidaryta visiškai nauja pianinų gamybos linija ir 1974 m. įmonės valdymas perėjo penktos kartos šeimos atstovui, Helmuto sūnui Knutui , kuris vadovavo iki 1999 m., kai įmonės direktoriumi tapo Burkhartas Šteinas. Apie 2001 m. įmonė, su apie 80 darbuotojų, pagamindavo 900 rankų darbo pianinų per metus, tarp kurių buvo 7 vertikalių pianinų ir 4 fortepijonų modeliai. 2015 m. dėl ekonominių sumetimų įmonės dalininkais tapo Kinijos Honkongo „Parsons“ grupė, muzikinių instrumentų gamintojai ir pardavėjai.
Grotrian-Steinweg pianinas
