Planeta K-PAX  – 2001 m. JAV mokslinės fantastikos detektyvinis filmas, režisuotas Iain Softley. Pagrindinius vaidmenis atliko Kevin Spacey ir Jeff Bridges. Scenarijaus autoriai Gene Brewer ir Charles Leavitt. Filmas remiasi G. Brewer romano „K-PAX“, kuriame pasakojama apie pacientą, kuris teigia esąs ateivis iš planetos K-PAX, motyvais. Gydymo metu paciento vaizduojamas požiūris į gyvenimą galiausiai tampa įkvepiančiu kitų pacientų ir ypač jį gydančio psichiatro akyse.
DĖMESIO: toliau atskleidžiamos kūrinio detalės
Vyrui teigus, esą jis yra nežemiška gyvybė iš planetos K-PAX, esančios per 1000 šviesmečių Lyros žvaigždyne, jis nugabenamas į Manhatano psichiatrijos institutą. Ten psichiatras dr. Markas Pauelas mėgina išgydyti Protu  pasivadinusį pacientą nuo akivaizdžių haliucinacijų. Tačiau Protas įtikinamai atsakinėja į klausimus apie jo kilmę, K-PAX planetą ir jo civilizaciją. Dr. Pauelas supažindina Protą su grupele astrofizikų, kuriuos pribloškia jo pateiktos žinios.
Protas institute taip pat pateikia svarių žinių apie kitas planetas, todėl nei vienas iš astrofizikų neabejoja, kad jis iš tiesų yra iš K-PAX planetos. Protas tvirtina, kad į Žemę atkeliavo šviesos greičiu ir paaiškina, kad akimirksniu grįždamas galės su savimi pasiimti tik vieną asmenį. To panorsta daugelis pacientų.
Sužinojęs, kad dauguma pacientų tikisi palikti Žemę liepos 27 d., dr. Pauelas apklausia Protą, kuris paaiškina, kad tai iš anksto nulemta data. Tačiau Pauelas tiki, kad tai svarbi data paties Proto gyvenime. Daktaro manymu, tą dieną Protas patyrė sunkią psichologinę traumą. Pauelas nutaria Protą ištirti regresine hipnoze, kuri puikiai suveikia. Pasinaudojęs sesijos metu gauta informacija, Pauelas išsiaiškina, kad Protas viso labo gali būti tik Roberto Porterio „kitas aš“. Robertas Porteris, tai asmuo iš Naujosios Meksikos, kurio gyvenimas žlugo, kai 1996 m. buvo nužudyti jo žmona ir vaikas.
Liepos 27 d., tiksliai tuo metu, kuriuo Protas nurodė išvyksiąs, sutrinka ligoninės personalo stebėjimo punkto kameros, rodančios į Proto palatą, vaizdas. Pauelas randa Protą gulintį ant grindų katatonijos būsenos. Kiti pacientai neatpažįsta Roberto, kai jis išvežamas vežimėliu iš palatos. Be to, pasirodo, dingo nebylė pacientė vardu Bes. Jos taip ir nesuranda. Pauelas ir toliau rūpinasi katatonijos ištiktu Robertu ir pasakoja jam apie tai, kaip jo pagelbėti pacientai sugrįžo į normalų gyvenimą, bet Robertas į tai nereaguoja.
