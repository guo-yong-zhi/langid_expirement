Koordinatės: 55°32′55″ š. pl. 21°13′54″ r. ilg.  /  55.54861°š. pl. 21.23167°r. ilg.  / 55.54861; 21.23167
Tyrai – pelkė vakarų Lietuvoje, Klaipėdos rajone, 3 km į vakarus nuo Priekulės, 3 km į šiaurę nuo Drevernos, prie Kuršių marių kranto. Apima 11,3 km². Tyrus kerta Klaipėdos kanalas, iš pelkės į marias teka Ataka, Jodatakė.
Pelkė susidariusi ant dviejų jūrinės terasos aukštų – arčiau marių esančios dalies dugnas yra 1,5 m žemiau Kuršių marių lygio, o ant aukštesniosios terasos esanti dalis – 1 m aukščiau marių lygio. Pelkė tarpinio tipo, plynraistinė ir raistinė. Durpių sluoksnio vidutinis storis 1,8 m . Durpės žemapelkinės, jų peleningumas 9 %, susiskaidymas 35 %. Po durpėmis yra smėlio ir priesmėlio sluoksnis.
Tyrai įeina į Kliošių kraštovaizdžio draustinį. Pelkė saugoma, 1960 m. paskelbta botaniniu draustiniu. Yra 375 aukštesniųjų augalų rūšys, iš jų 54 samanų. Sutinkami reti augalai: pajūrinis sotvaras, pelkinė raistenė, baltijinė gegūnė, Rusovo gegūnė, paprastasis kardelis, pelkinis garždenis, raktažolė pelenėlė 1 .
