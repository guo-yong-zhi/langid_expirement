Komptonas  – miestas pietinėje Los Andželo apygardos dalyje, Kalifornijoje, JAV, išsidėstęs į pietus nuo Los Andželo centro. 1  Komptonas yra vienas seniausių apygardos miestų, 1888 m. gegužės 11 d. jis tapo aštuntuoju į Los Andželo apygardos sudėtį įtrauktu miestu. 2021 m. duomenimis, Komptone gyveno 93 584 žmonės. 2  Dėl savo geografinės padėties Los Andželo apygardoje Komptonas žinomas kaip „centrinis miestas“. 1  Komptone aukštas skurdo lygis, miesto daugumą sudaro darbininkija. Be to, Komptonas yra pagarsėjęs dėl didelio nusikalstamumo. 3  Miestas taip pat žinomas dėl iš jo kilusių, visoje hiphopo istorijoje garsių reperių, pavyzdžiui, Eazy-E, Dr. Dre ir Kendrick Lamar.
Didžioji dalis šiuolaikinio miesto teritorijos buvo atrasta ispanų ir jiems priklausė. 1784 m. Ispanijos Karalystė suteikė Chuanui Chosė Domingesui , buvusiam ispanų kariui, apie 300 km² plotą Los Andželo apygardos pietvakariuose.
Po 1846–1848 m. Meksikos ir Amerikos karo ši teritorija buvo perduota Jungtinėms Amerikos Valstijoms. 1866 m. gruodį du amerikiečiai, Fransis Templas  ir Fildingas Gibsonas , gavo nuosavybės teisę į maždaug 18,6 km² žemės sklypą. 1867 m. gruodį grupė naujakurių, vadovaujamų Grifito Komptono  ir Viljamo Mortono , įkūrė bendruomenę ant Los Andželo upės krantų. 4  Pradžioje žemės savininko garbei gyvenvietė buvo vadinama Gibsonviliu, bet netrukus buvo pervadinta į Komptonvilį, o 1869 m. – į Komptoną, kad būtų išvengta painiavos su to paties pavadinimo miestu, esančiu į šiaurę nuo Sakramento. 5  1888 m. gegužės 11 d. Komptono gyvenvietė gavo miesto statusą. 6 
XX a. antroje pusėje kelis dešimtmečius mieste vyravo aukštas nusikalstamumo lygis, dažnai kildavo kruvinų gaujų susirėmimų. 1988 m. hiphopo grupė N.W.A. savo albume „Straight Outta Compton“ atkreipė visuomenės dėmesį į mieste tarpstantį beribį nusikalstamumą.
