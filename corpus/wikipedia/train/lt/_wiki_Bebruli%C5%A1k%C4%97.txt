Bebruliškė – kaimas Kazlų Rūdos savivaldybėje, prie geležinkelio Kazlų Rūda–Marijampolė, 6 km į pietus nuo Kazlų Rūdos. Seniūnaitijos centras. Yra Kazlų Rūdos viešosios bibliotekos skyrius, paštas , parduotuvė, Bebruliškės geležinkelio stotelė.
Pro kaimą teka Vabalkšnė ir Pilvė, netoli kaimo yra daug tvenkinių. Apylinkėse driekiasi Kazlų Rūdos miškai.
Nutiesus 1861–1862 m. Kauno–Kybartų geležinkelį, iš Pilviškių miestelio į Bebruliškės kaimą buvo atkelta caristinės Rusijos Pilviškių miškų urėdija, kurioje dirbo ir lietuvių. Ji čia išbuvo iki 1915 m. pradžios, kada patys rusai, nuo vokiečių besitraukdami, ją sudegino. Jos vietą užėmė netolimame Šalniškės kaime 1919 m. įsteigta Marijampolės ir 1920 m. Kazlų Rūdos miškų urėdija.
1955 m. buvo įkurtas paštas, 1956 m. – biblioteka, 1957 m. įsteigta pradžios mokykla. 1949–1992 m. žuvininkystės ūkio centrinė gyvenvietė, vėliau bendrovė „Karpis“. 2 
1972 m. buvo įkurta didžiausia Pabaltijo karinėje apygardoje aviacinio kuro bazė . Bazėje buvo rezervuarų  parkas su geležinkelio atšaka ir kuro išpilstymo zona, sandėliai, katilinė, gyvenamoji zona. Į bazę vedė geležinkelis. Bazėje buvo saugomi naftos produktai, spiritas, kalcio karbidas ir kitos medžiagos. 3 
