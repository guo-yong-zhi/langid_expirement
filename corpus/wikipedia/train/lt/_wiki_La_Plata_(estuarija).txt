La Plata  – Paranos ir Urugvajaus upių estuarija, dažnai laikoma Atlanto vandenyno įlanka. La Plata įsiterpusi tarp Argentinos ir Urugvajaus valstybių. Rytų – vakarų kryptimi nusidriekusi apie 290 km. Plotis nuo 48 iki 220 km. Jei La Plata laikytume estuarija, tai ji būtų plačiausia pasaulio upė. Aplink estuariją išsidėstę Buenos Airių, Montevidėjo, La Platos miestai. La Platos baseinui priklauso 1/5 Pietų Amerikos upių. Šis baseinas driekiasi ne tik Argentinos ir Urugvajaus, bet ir Brazilijos, Paragvajaus, Bolivijos teritorijose. Per metus į estuariją upės atneša apie 57 mln. m³ nešmenų. Estuarijoje yra Martino Garsijos sala. Estuarijoje gyvena La Platos delfinai, Logerhedo, žalieji, kietaodžiai vėžliai.
1516 m. La Platoje apsilankė pirmoji europiečių ekspedicija, vadovaujama ispanų jūrininko Juan Díaz de Solís, ieškojusio išėjimo į Ramųjį vandenyną. Susidūrime su vietinių indėnų gentimis beveik visi ekspedicijos dalyviai žuvo. Kitais metais į La Platą atplaukė Sebastián Gaboto ekspedicija. 1536 m. vasario 2 d. įkurta pirmoji kolonija – Buenos Airės. Vėliau sugriauta, bet atstatyta. Antrojo pasaulinio karo metais La Platoje įvyko La Platos jūrų mūšis tarp britų ir vokiečių laivų.
