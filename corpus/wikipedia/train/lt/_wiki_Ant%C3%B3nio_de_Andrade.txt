Antonijus de Andradė  – Portugalijos jėzuitų misionierius, keliautojas, pirmasis europietis, patekęs į Tibetą.
Gimė Oleirušo miestelyje Portugalijoje. 1596 m. įstojo į jėzuitų ordiną. 1600 m. išvyko į portugalų koloniją Indijoje Goa, ten lankė seminariją, buvo įšventintas kunigu. Pradžioje dirbo jėzuitų misijoje Agroje, buvo jos vadovu. Tačiau 1624 m. jis išvyko į Delį, kur su broliu jėzuitu Manueliu Markešu ir grupe hinduistų piligrimų leidosi į kelionę į Badrinatho šventyklą dabartinio Utarakhando šiaurėje.
Andradė tapo pirmuoju europiečiu, pasiekusiu Tibetą. Jis buvo draugiškai priimtas Gugės karalystės sostinėje Caparange, todėl netrukus išvyko atgal į Goa gauti vyskupo leidimo steigti misiją Tibete. 1625 m. gavęs leidimą Andradė su grupe jėzuitų grįžo į Caparangą ir įkūrė misiją. Čia jis atvertė nemažai žmonių į krikščionybę, buvo remiamas vietinio karaliaus. Tačiau 1629 m. Andradei grįžus į Goa, Gugė buvo nusiaubta ladakiečių antpuolio, krikščionys pradėti persekioti, o 1640 m. misija visai uždaryta.
Andradė tapo vyriausiuoju tėvu Goa jėzuitų provincijoje, bet 1634 m. mirė . 1624–1626 m. Antonijaus de Andradės Tibeto aprašymai buvo išspausinti Lisabonoje, netrukus išversti į įvairias Europos kalbas.
