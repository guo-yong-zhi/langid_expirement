Koordinatės: 55°57′03″š. pl. 25°34′56″r. ilg.  /  55.9508°š. pl. 25.5822°r. ilg.  / 55.9508; 25.5822
Rokiškio suaugusiųjų ir jaunimo mokymo centras – buvusi dieninė, savarankiško mokymosi bendrojo lavinimo mokykla Rokiškyje, Taikos g. 17 , vykdžiusi pradinio, pagrindinio, vidurinio ir papildomo ugdymo programas suaugusiems lietuvių kalba. Įstaigos kodas 195270897. Steigėjas Rokiškio rajono savivaldybės taryba.
Rokiškio nepilna vidurinė mokykla suaugusiems įkurta 1940 m. rugsėjo 1 d. Tuo metu joje mokėsi 53 penktokai, nuo gruodžio 18 d. atidaryta dar viena penkta ir šešta klasės, kuriose mokėsi 78 mokiniai. Antrojo pasaulinio karo metais mokykla neveikė.
1944 m. rugsėjo 1 d. pradėjo savo veiklą Rokiškio suaugusiųjų progimnazija, kuri po dvejų metų išaugo į Rokiškio suaugusiųjų gimnaziją. 1949 m. išleista pirmoji 13 abiturientų laida. Tais pačiais metais pasikeitė ir mokyklos pavadinimas – Rokiškio darbininkų jaunimo vidurinė mokykla, bet jos paskirtis liko ta pati – teikti vidurinį išsilavinimą dirbančiam jaunimui. Mokyklos istorija permaininga. Buvo metų, kai brandos egzaminus laikė 297 abiturientai, o iš viso mokykloje mokėsi 749 moksleiviai , buvo ir tokių, kai bendras mokinių skaičius siekė vos 57, o abiturientų – 7 . Per 59 metus išsilavinimą įsigijo 3736 rajono gyventojai, o bendras mokinių skaičius – 15801.
Mokykla veikė Rokiškio Juozo Tumo-Vaižganto vidurinės mokyklos bazėje, dabartinėse moksleivių kūrybos centro, Vilniaus banko patalpose. Tik 1979 m. mokyklai paskirtos patalpos miesto centre, Nepriklausomybės a. 12. 2008 m. vasario 8 d. Rokiškio rajono savivaldybės tarybos sprendimu Rokiškio suaugusiųjų mokymo centrui perduotos Jaunimo mokyklos patalpos, esančios Taikos g. 17. 2012 m. rugsėjo 1 d. prie mokymo centro prijungta Rokiškio jaunimo mokykla, įstaiga pavadinta Rokiškio suaugusiųjų ir jaunimo mokymo centru. 2021 m. centras prijungtas prie Rokiškio Vaižganto gimnazijos.
