Vilemstadas  – Kiurasao salos administracinis centras. 2011 m. surašymo duomenimis mieste gyvena 136 660 gyventojų. 1  Istorinis miesto centras susideda iš dviejų dalių: Pundos ir Otrabandos. Jos atskirtos siaura Šventosios Anos įlanka, vedančia į didelį gamtinį Schotegato  uostą. 1997 m. miesto centras ir uostas įtrauktas į Pasaulio paveldo sąrašą. 2 
Punda įkurta 1634 m., kai olandai užgrobė Ispanijos valdytą salą. Pirmasis pavadinimas pradžioje buvo de punt . Otrabanda įkurta 1707 m., ilgainiui tapo Vilemstado kultūros centru. Jos pavadinimas kilo iš žodžių otra banda, papiamento kalba reiškiančių „kita pusė“. Punda ir Otrabanda sujungtos ilgu pontoniniu Karalienės Emos tiltu, kuris buvo pastatytas 1888 m. Vilemstado centrui būdinga puošni, olandiškų stilių paveikta kolonijinė architektūra. 1997 m. miesto centras su savo ypatinga architektūra ir uosto įėjimu tapo UNESCO pasaulio paveldo vieta. 3 
Pagrindinės ūkio šakos mieste – turizmas, bankų ir finansų paslaugos, laivų remontas, naftos perdirbimo pramonė. 1 
Dėl padėties netoli Pietų Amerikos naftos telkinių, savo politinio stabilumo ir giliavandenio gamtinio uosto, Vilemstadas tapo svarbus jūrų uostas. Vilemstado uostas yra vienas didžiausių naftos perkrovimo uostų Karibuose. Nuo 1915 m. mieste veikia Royal Dutch Shell bendrovės pastatyta naftos perdirbimo gamykla, kurią bendrovė 1985 m. pardavė Kiurasao valdžiai už simbolinę sumą – vieną guldeną. 4  2019 m. duomenimis gamykla nuomojama Venesuelos valstybinei naftos ir gamtinių dujų bendrovei PDVSA. 5 
Nuo XX amžiaus 6-ojo dešimtmečio Vilemstadas gauna daug pajamų iš turizmo. Mieste yra daug viešbučių, dažnai užsuka kruiziniai laivai. Įprastas turistų kelionės tikslas – aplankyti bent vieną iš kelių kazino, esančių mieste.
Vilemstadą aptarnauja Hato tarptautinis oro uostas, kuriame yra pagrindinės Divi Divi Air ir Jetair Caribbean oro linijų bendrovių būstinės.
