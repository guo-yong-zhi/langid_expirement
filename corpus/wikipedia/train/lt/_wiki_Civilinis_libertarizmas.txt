Civilinis libertarizmas – politinių pažiūrų kryptis, individo laisvę iškelianti aukščiau bet kokios valdžios ar autoritetų . Tai nėra išbaigta ideologija, o tik tam tikrų su asmens teisėmis ir laisvėmis susijusių pažiūrų ir principų rinkinys, todėl yra suderinama su daugybe skirtingų politinių ideologijų. Civilinis libertarizmas galimas tiek kairėje, tiek dešinėje politinėje kryptyje.
Civilinio libertarizmo atstovai paprastai pasisako už kuo mažesnę valstybės įtaką asmens gyvenimui. Taip pat, vienas iš esminių reikalavimų yra neribojama žodžio laisvė. Tarp jų – ir kurstančių nesantaiką pasisakymų leidimas, kadangi jų draudimas jau yra tam tikras žodžio laisvės apribojimas.
Kitos šiuo metu civiliniam libertarizmui aktualios problemos yra prostitucijos įteisinimas, homoseksualų santuokų įteisinimas, pornografijos bei kitokios seksualinio turinio medžiagos įteisinimas ir neribojimas, asmens privatumo saugojimas. Dažniausiai pasisakoma ir už bent jau lengvųjų narkotikų, kaip kad marihuana, įteisinimą.
Asmeniškai civilinis libertaras gali turėti neigiamą nuomonę apie kažkokią koncepciją, tačiau vis tiek pasisakyti už jos įteisinimą ar neribojimą. Pavyzdžiui, už prostitucijos neribojimą ar marihuanos įteisinimą pasisakantys libertarai gali patys būti prieš prostituciją ar nerūkyti marihuanos, tačiau šios pažiūros reikalauja palikti teisę rinktis kiekvienam asmeniškai, todėl prostitucijos ar marihuanos draudimas joms prieštarauja.
Paskutiniu metu atsiranda organizacijų, ginančių asmens laisves ir teises, susijusias su internetu, mobiliuoju ryšiu ir kt., ypač – teisę į privatumą, žodžio laisvę. Didžiausia tokia organizacija yra Electronic Frontier Foundation.
