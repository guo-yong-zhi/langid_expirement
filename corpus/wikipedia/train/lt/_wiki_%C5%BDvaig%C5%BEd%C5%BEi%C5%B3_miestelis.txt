Žvaigždžių miestelis  – miesto tipo gyvenvietė, uždaras administracinis teritorinis darinys  už 25 km į šiaurės rytus nuo Maskvos, iš visų pusių supamas Ščiolkovo municipalinio rajono.
Gyvenvietė įsikūrusi prie geležinkelio stoties „Ciolkovskaja“ linijoje Mytiščiai–Friazevas, turi 6,3 tūkst. gyv. . Garsėja Kosmonautų rengimo centru, nuo 1960-ųjų rengusiu visus sovietų ir kai kuriuos užsienio kosmonautus. Šiuo metu čia daugiausiai gyvena Rusijos kariškiai, kosmonautai su šeimomis.
Sovietų Sąjungos laikais miestelis daug kartų minėtas televizijos reportažuose, tačiau apie jo vietą pradėta atvirai kalbėti tik 1990-ųjų pradžioje. Oficialiai dar buvo vadinamas Ščiolkovo–1 bei Zviozdny. 1994 m. tapo atviras gretimas karinis Čkalovskio oro uostas .
Anksčiau šioje vietoje įkurta slapta oro pajėgų bazė, net ir pagal sovietinius standartus buvo stipriai saugoma. Ši uždara gyvenvietė nebuvo pažymėta nė viename sovietinių laikų žemėlapyje. Sovietų kosmoso programoms plečiantis, atsirado poreikis įsteigti kosmonautų mokymo centrą. Pastačius jį, perspektyvūs būsimi kosmonautai ėmė kraustytis čia su šeimoms. Karinis objektas pamažu peraugo į teisėtą, bet uždarą miesto tipo gyvenvietę ir taip gimė Žvaigždžių miestelis. Jo ribose iškilo paštas, kino teatras, geležinkelio stotis, pora mokyklų.
2009 m. Kosmonautų rengimo centras iš Gynybos ministerijos perėjo Kosmoso agentūros „Roskosmos“ žinion. Tais pačiais metais pirmą kartą įvyko vietos civilinės valdžios rinkimai, o karinis miestelis tapo miesto tipo gyvenviete.
Šiuo metu Rusijos turizmo organizatoriai siūlo specialias ekskursijas į Žvaigždžių miestelį. Kosmonautų rengimo centre suteikia galimybę išbandyti kosmonauto kostiumą, specialią centrifūgą, nesvarumo būseną, aplankyti pirmojo kosmonauto Jurijaus Gagarino kabinetą. Veikia planetariumas, Kosminių kelionių muziejus su įspūdinga skafandrų ir atsiskyrusių kapsulių kolekcija.
Kosmonautų lankoma parduotuvė
Namas, kuriame gyveno Gagarinas
Centrifūga kosmonautų rengimo centre
