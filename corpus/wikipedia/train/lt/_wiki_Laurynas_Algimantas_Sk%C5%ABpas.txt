Laurynas Algimantas Skūpas  – Lietuvos kalbininkas romanistas, esperantininkas.
Baigė Vilniaus pedagoginį institutą ir Maskvos užsienio kalbų institutą. Poliglotas, laisvai kalbėjo rusų, lenkų, ispanų, vokiečių, prancūzų, italų, provanso, turkų, esperanto kalbomis.
1960 m. mokytojavo Šeduvoje. Nuo 1964 m. Vilniaus universiteto prancūzų kalbos katedros dėstytojas, docentas, profesorius. 1970–1980 m. stažavosi Paryžiaus, Briuselio, Maskvos universitetuose. 1992–1995 m. dėstė lietuvių kalbą Paryžiaus Rytų kalbų institute, išleido lietuvių kalbos vadovėlį prancūzakalbiams.
Lietuvos esperantininkų sąjungos narys. Susidomėjo šia kalba 1959 m. Rašė straipsnius, o vėliau ir redagavo Lietuvos esperantininkų leidinius „Horizonto de Soveta Litovio“, „Litovio hodiaŭ“, „Litova stelo“. Nuo 1989 m. vedė Lietuvos radijo laidas esperanto kalba. Išvertė John Wells knygą „Lingvistikaj aspektoj de Esperanto“.
1979–1988 m. Tarybinių esperantininkų asociacijos narys , ASE Lietuvos skyriaus pirmininkas. 1988–1993 m. Lietuvos esperantininkų sąjungos  pirmininkas. 2004 m. 57-ojo Tarptautinės katalikų esperantininkų sąjungos IKUE kongreso Kretingoje organizatorius.
