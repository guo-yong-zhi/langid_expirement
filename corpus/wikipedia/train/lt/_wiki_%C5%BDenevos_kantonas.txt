Ženevos kantonas – labiausiai į vakarus nutolęs Šveicarijos kantonas, beveik iš visų pusių apsuptas Prancūzijos. Oficialus kantono pavadinimas prancūziškai yra République et Canton de Genève. Kaip kai kurie kiti Šveicarijos kantonai , Ženevos kantonas save vadina respublika, įeinančia į Šveicarijos federacijos sudėtį.
Kantonas yra pietvakariniame Šveicarijos kampe ir laikomas kosmopolitiškiausia Šveicarijos vieta.
Kantono plotas 282 km². Jis beveik atskirtas nuo kitų Šveicarijos kantonų ir ribojasi tik su Vo. Dabartinės kantono ribos atsirado 1815 m. 2007 m. Ženevos kantone gyveno 438 177 žmonės, iš kurių 163 951  yra užsieniečiai.
Ženeva buvo nepriklausoma respublika iki 1798 m., bet Šveicarijos „amžinas sąjungininkas“ nuo 1584 m. Per Napoleono karus Prancūzija buvo aneksavusi Ženevą. Po išlaisvinimo 1813 m. Ženeva prisijungė prie Šveicarijos 1815 m. kaip dvidešimt antras kantonas, o jos teritorija buvo išplėsta Prancūzijos ir Savojos sąskaita per Vienos kongresą.
