Halaibo trikampis  – ginčytina teritorija Šiaurės Afrikoje, Raudonosios jūros pakrantėje, ties Egipto ir Sudano siena. 1   Užima 20 580 km² teritoriją, kurioje įsikūręs Halaibo miestas . Į šią teritoriją pretenduoja Egiptas ir Sudanas, bet faktiškai ji valdoma Egipto .
Nors šis regionas vadinamas trikampiu, jo šiaurinė ir rytinė ribos nėra taisyklingos. Be to, šiam regionui kartais dar priskiriamas į pietus nuo 22° lygiagretės esantis Bir Tavilio kraštas. Dauguma regiono gyventojų yra klajokliai beduinai.
Halaibo trikampis susidarė dėl dviejų skirtingų sutarčių neatitikimo: pagal 1899 m. Anglų-Egipto kondominiumą valstybių siena nustatyta ties 22° lygiagrete, tačiau 1902 m. britai išplėtė administracines Sudano ribas į šiaurę. 1958 m. Sudanui paskelbus nepriklausomybę į šį kraštą pareikštos pretenzijos, tačiau netrukus čia įžengė Egipto armija . Iki 1992 m. abi šalys drauge administravo Halaibo trikampį, kol Egiptas pareiškė pretenzijas Sudanui, kad šis leido Kanados naftos bendrovei regione ieškoti vandens. Egiptiečiai išsiuntė iš Halaibo regiono Sudano policiją ir kitus tarnautojus, iškėlė problemą į JTO ir Arabų Lygos lygmenį. 1998–1999 m. Sudano ir Egipto santykiai pagerėjo, o 2000 m. Sudanas atitraukė visas savo pajėgas iš regiono, bet neatsisakė pretenzijų į jį. Egiptas tuo tarpu vis labiau įsisavina regioną, perkėlė Sudano-Egipto muitinę iš Alšalatino prie 22° lygiagretės .
