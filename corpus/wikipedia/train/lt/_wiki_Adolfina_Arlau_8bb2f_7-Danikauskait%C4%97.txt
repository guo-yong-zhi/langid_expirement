Adolfina Arlauskienė-Danikauskaitė  – muzikos mokytoja ir chorvedė.
Tėvai 1951 m. ištremti į Sibirą, o jiems sugrįžus į Lietuvą, Adolfina 1959 m. pradėjo lankyti Žarėnų  vidurinę mokyklą. Baigusi aštuonias klases, 1967 – 1971 m. choro dirigavimo mokėsi Klaipėdos S. Šimkaus aukštesniojoje muzikos mokykloje . 1971 – 1977 m. choro dirigavimą neakivaizdiniu būdu studijavo Lietuvos valstybinės konservatorijos Klaipėdos fakultetuose .
Nuo 1970 m. Klaipėdos 1-osios  vaikų muzikos mokyklos dainavimo ir solfedžio disciplinų mokytoja, jaunučių choro vadovė. Choras dalyvauja koncertuose, miesto dainų šventėse ir kituose renginiuose, taip pat respublikinėse moksleivių dainų šventėse, parengtas 1997 m. Lietuvos moksleivių dainų šventei Vilniuje, apžiūrose ir konkursuose pelnė prizinių vietų.
A. Arlauskienė 1979 m. ir 1987 m. Klaipėdos miesto moksleivių dainų švenčių dirigentė. 1979 – 1988 m. buvo miesto chorvedžių tarybos narė ir moksleivių chorų konsultantė. 1987 m. apdovanota Liaudies švietimo pirmūno ženkleliu, 1997 m. jai suteikta vyresniosios muzikos mokytojos kvalifikacijos kategorija.
Boleslovas Zubrickas. Pasaulio lietuvių chorvedžiai: enciklopedinis žinynas. Vilnius, 1999.
