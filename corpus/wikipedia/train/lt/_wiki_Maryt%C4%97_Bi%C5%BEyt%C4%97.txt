Marytė Bižytė  – lietuvių kilmės didvyrė Kazachstane, neeiliniu poelgiu savo gyvybės sąskaita išgelbėjusi dvi mažametes mergaites. 1  2 
M. Bižytė gimė batsiuvio Juozo Bižio šeimoje. Turėjo jaunesnių brolių. 1946 m. tragiškai žuvo jos motina, netrukus dėl ligos tėvui buvo amputuota koja. Šeimai sunkiai verčiantis, jai teko palikti Veisiejų mokyklą. Pradėjo dirbti valgyklos virtuvėje, statybose, toliau mokėsi vakarinėje mokykloje. Viena augino gimusią dukrą Vidą.
1959 m. gegužę išvyko iš Lietuvos, antrus metus pradėjusią dukrą palikusi gimtinėje laikinai globai. Ji patraukė uždarbiauti į Kazachstaną, į besikuriančio miesto Rudno statybas. Čia, prie naujo geležies rūdos perdirbimo kombinato pradėtame statyti mieste, rinkosi darbininkai iš visos SSRS. Ji įsidarbino „Sokolovrudstroj“ valdyboje, kur dirbo krovike. Daugiausia tekdavo iškrauti plytas iš geležinkelio vagonų. Tų pačių metų rugpjūčio 10 d., pasibaigus sunkiai darbo dienai, ėjo namo į savo bendrabutį. Pakeliui gatvėje pamatė dvi trejų ar ketverių metų mergaites ir atriedantį iš už kampo savivartį sunkvežimį, kuris pasuko tiesiai ant mažamečių. Ji puolė prie mergaičių, paskutinę akimirką sugebėjusi išstumti jas iš po ratų. Tačiau ji pati nukentėjo nuo automobilio ir buvo mirtinai sužeista, o po dienos, rugpjūčio 11 d., mirė. 2 
Didelė Rudno gyventojų dalis merginą palydėjo į paskutinę kelionę. 1959 m. rugpjūčio 16 d. miesto laikraštyje „Znamia Oktiabria" bendradarbiai rašė: „Marytė Bižytė didvyriškai mirė, paaukojusi savo gyvenimą dėl vaikų. Jaunosios herojės atminimas išliks amžinai mūsų širdyse“. 2  Buvo palaidota vietos kapinėse.
Kazachstane, Rudne yra M. Bižytės gatvė, miesto skvere 1968 m. pastatytas jai skirtas paminklas. Veisiejuose nuo 2010 m. yra jos vardo gatvė, 2021 m. pastatytas koplytstulpis. Gimtoji sodyba Radvilonių kaime neišlikusi.
