Mykolajivo centrinis miesto stadionas  – pagrindinis įvairios paskirties stadionas Mykolajive, Ukrainoje. Stadione rengiamos futbolo, lengvosios atletikos ir kitų sporto šakų varžybos. Jame namų rungtynes žaidžia vienas seniausių Ukrainos futbolo klubų – MFK Mikolaïv. Atidarytas 1965 m. Talpina 15 600 žiūrovų. 1 
Senasis miesto „Avangard“ stadionas morališkai ir dydžiu nebeatitiko futbolo reikalavimų. Socialinėms ir kultūrinėms įstaigoms centralizuotų lėšų praktiškai nebuvo skiriama, todėl naują stadioną nuspręsta statyti miesto jėgomis, be įrangos ir statybinių medžiagų, pasitelkiant pagrindinių įmonių pagalbą, jaunimo talkas. Stadiono statyboms skirtą žemę užėmė miesto sąvartynas. Pastato projektą parengė „Hiprograd“ architektai, vadovaujami A. K. Maračinskio. „Liaudies statybos“ nuo 1959 m. su pertraukomis truko beveik 6 metus, 2  dalyvaujant trestų SU-11, SU-621, „Zelenbud“ ir „Mykolaivspecbud“ inžinieriams ir darbininkams. 
Centrinis miesto stadionas buvo atidarytas 1965 m. rugsėjo 26 d. pavadinimu „Sudnobudivnyk“ . Vietiniai jį dar vadino Mykolajivo Lužnikais. 3  Stadione galėjo tilpti 25 tūkst. žiūrovų, o 25 ha sklype, Jachtklubo teritorijoje, buvo įrengta futbolo aikštė, aštuonios teniso, krepšinio ir tinklinio aikštelės, sunkiosios atletikos paviljonas. 2  Mieste, turinčiame gilias laivų statybos tradicijas, atidarymas sutapo su laivų statytojų Darbo šlovės dienos paminėjimu. Stadiono atidarymo proga surengtos rungtynės tarp vietos klubo „Sudnobudivnyk“  ir specialiai į šventę pakviesto Maskvos CSKA. Rungtynių rezultatas buvo lygus, nors ir be įvarčių – 0:0.
Po atidarymo statybos darbai stadione tęsėsi. Praėjus keleriems metams po atidarymo buvo įrengti gumos ir bitumo takai, vėliau pastatytas lengvosios atletikos maniežas, o 1987 m. įrengta Vengrijoje pagaminta švieslentė. Stadione veikė lengvosios atletikos ir sunkiosios atletikos, bokso, karatė, ritminės gimnastikos, bendrojo fizinio rengimo sporto sekcijos ir grupės, taip pat futbolo jaunimo sporto mokykla. Čia vyko respublikinės ir sąjunginės lengvosios atletikos varžybos, SSRS futbolo čempionato rungtynės tarp antrosios lygos meistrų komandų. 2 
Nuo 1992 iki 1994 m. stadionas turėjo pagrindinio rėmėjo  pavadinimą – „Evis“. 1994 m. jis buvo pavadintas Centriniu miesto stadionu.
2014 m., minint Mykolajivo srities dieną, Centriniame stadione surengtas patriotinis žaibiškas sambūris , kurio metu užfiksuotas Gineso rekordas. 1200 studentų baltais marškinėliais išsirikiavo milžiniškų raidžių pavidalu, suformavę lotynišką raidę N, kuri reiškė „Nikolajev“. Galiausiai akcija virto užrašu „No war“ . 2 
2022 m. birželio 28 d. į stadioną pataikė Rusijos kariuomenės paleista raketa, sugriovusi administracinį ir buities pastatą, šalia, bėgimo take, išmušdama 15 m pločio ir 5 m gylio duobę. Nuo 2022 m. Rusijos invazijos į Ukrainą pradžios miesto stadionas saugumo sumetimais buvo uždarytas. 2023 m. duomenimis, jis buvo iš dalies atviras miestiečių lankymui. 2 
1990-ųjų pabaigoje stadionas nebeatitiko šiuolaikinių šios klasės sporto objektų reikalavimų. Stadiono rekonstrukcijos klausimas iškilo 2000-ųjų pradžioje. 2002 m. Mykolajivo miesto taryba patvirtino stadiono rekonstrukcijos programą, kurioje buvo suplanuoti prioritetiniai darbai. Iki rekonstrukcijos pradžios 2002 m. stadione tilpo 25 755 žiūrovai. 
2004-2005 m. Ukrainos futbolo federacija  atkreipė dėmesį į 40 metų senumo Mykolajivo stadiono būklę. Arena nebeatitiko federacijos reikalavimų ir dėl šios priežasties grėsė būtinybė MFK „Mykolajivo“ klubą perkelti į antrąją lygą. Tačiau šį sezoną komanda pirmąją lygą paliko dėl pačių sportinės nesėkmės. Po metų ta pati problema iškilo prieš triumfą antrojoje lygoje. Po 2006–2007 m. sezono klubų sertifikavimo rezultatų, pirmasis UFF viceprezidentas, sertifikavimo komisijos pirmininkas Sergejus Storoženko pateikė pasiūlymą uždrausti Centriniame miesto stadione rengti klubo „Mykolajiv“ rungtynes. Dėl to, kad liepos pradžioje buvo pradėta Centrinio miesto stadiono rekonstrukcija ir jis gavo raštiškas mero Vladimiro Čaikos ir MFK „Mykolajivo“ prezidento Sergejaus Dergunovo garantijas, kad tai bus atlikta per gana trumpą laiką, UFF viceprezidentas, sporto objektų skyriaus vedėjas Borisas Voskresenskis pateikė pasiūlymą leisti Mykolajivo komandai žaisti pagrindinėje miesto sporto arenoje. 4 
Rekonstrukcija pradėta 2007 m. ir buvo vykdoma miesto biudžeto lėšomis. Per šešerius metus  stadiono rekonstrukcijai buvo išleista 36 mln. grivinų. 2 
2012 m. buvo sumontuotos visos 16 000 individualių plastikinių sėdynių. 5 
Stadiono prieigos
Stadiono vartai
Centrinė tribūna
Perpildytos tribūnos
Žiūrovai
Stadiono tvarkymas
Stadiono vaizdas
