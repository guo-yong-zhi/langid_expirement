Turniškės – Vilniaus miesto dalis, esanti Verkių seniūnijoje, 1–3 km į rytus nuo Verkių, Neries dešiniajame krante, priešais Turniškes Antakalnio seniūnijoje. Kaimiško plano gyvenvietė išsibarsčiusi aplink Verkių gatvę, einančią nuo Verkių rūmų link Staviškių ir Ožkinių. Iš šiaurės Turniškes juosia Turniškės upelis su tvenkiniais bei Verkių regioninio parko miškas.
Dešiniajame Neries krante, prie Gasinskų sodybos, žaliuoja dvikamienis 4,1 m apimties ąžuolas. Neryje ties Turniškėmis yra pora rėvų . 1  Įsteigtas Turniškės kraštovaizdžio draustinis.
1905 m. Riešės valsčiaus Turniškių kaime gyveno 148 žmonės, 2  1931 m. – 72. 3 
