Arnoldas Lukošius  – lietuvių muzikantas, grupės "Kiti kambariai" klavišininkas. Grojęs grupėje „Foje“.
1983 m. kartu su Andriumi Mamontovu, Algimantu Kriščiūnu ir Dariumi Tarasevičiumi sukūrė grupę „Foje“. Grupėje A. Lukošius grojo klavišiniais. 1989 m. paliko „Foje“ ir perėjo groti akordeonu alternatyvaus roko grupėje „Šiaurės kryptis“. Nuo tada vadinamas pirmuoju Lietuvos roko akordeonistu. 1991 m. išvyko į JAV. 1992 m. grįžo į tėvynę, taip pat į grupę „Foje“, kurioje grojo iki pat grupės iširimo 1997 m.
Vėliau koncertuose talkino „Naktinėms personoms“, su grupe „Lemon Joy“ dalyvavo paskutiniame „Rock Summer“ festivalyje Taline, nuo 2000 m. iki 2001 m. grojo su Psichu iš „Requiem“. Nuo 2001 m. vėl prisijungė prie bendraklasio A. Mamontovo grupės. Jų bendradarbiavimas nutrūko po 2013 m. surengto stulbinančiai sėkmingo koncertų turo "A.Mamontovas+FOJE".
Buvo projekto „LT United“ dalyvis. Po pasirodymo 2006 m. „Eurovizijoje“ juokais pradėtas tituluoti „geriausiu Europos šokėju“.
Dar mokydamasis mokykloje įgijo statybininko specialybę. Metus studijavęs VU fizikos fakultete, 1986–1988 m. atliko privalomąją karinę tarnybą Tarybinės armijos grupėje VDR. Tarnybos metu įgijo radiomontuotojo bei telefonisto darbo įgūdžių. Grįžęs kurį laiką dirbo firmoje „Elektronas“, montavo nuotolines laiptinių spynas, kol susikirtus darbo ir muzikavimo grafikams buvo iš firmos pašalintas. Nuo 1988 m. iki 1991 m. maketavo knygas bei laikraščius. Iširus „Foje“ nuo 1998 m. dirbo populiaraus mėnesinio žurnalo jaunimui „Panelė“ priedo „MAXI PANELĖ“ redaktoriumi. Nuo 2011 m. vasario iki rugpjūčio buvo laisvalaikio ir poilsio žurnalo „ITIN karštas“ redaktorius. Nuo 2012 m. dirba interneto portale lrytas.lt.
Kartais dirba televizijos projektuose. 2006 m. vasarą vedė šou „Marsas prieš Venerą“ LNK, 2008 m. buvo LNK televizijos žaidimo „Vienas prieš visus“ vedančiuoju, 2011 m. pradėjo kurti interviu rubriką Lietuvos ryto televizijos apkalbų laidoje „Super LT“.
Telekomunikacijų bendrovės „Tele2“ reklaminis veidas.
