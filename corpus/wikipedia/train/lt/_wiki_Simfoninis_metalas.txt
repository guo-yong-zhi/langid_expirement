Simfoninis metalas arba operinis metalas – terminas, apibrėžiantis sunkiojo metalo muziką, kurioje naudojami klasikinės orkestrinės muzikos elementai . Paprastai simfoninio metalo grupių pagrindinė vokalistė yra moteris, pasižyminti stipriu, operiniu vokalu. Taip pat neretai įjungiama chorų muzika ar tikri orkestrai.
Pagal tematiką, naudojamus muzikinius elementus simfoninis metalas skirstomas į simfoninį power, simfoninį gotikinį, simfoninį klasikinį, simfoninį black metalą ir kt.
Simfoninio metalo pirmtakės buvo gotikinio metalo grupės, kurios naudojo moteriškus vokalus ir klavišinius instrumetus – The Gathering ir Theatre of Tragedy. Eksperimentinę metalo ir simfonijos sintezę atliko ir grupės Rage, Symphony X.
Simfoninio metalo kaip atskiro žanro pradžia laikomas Švedijos grupės Therion albumo Theli pasirodymas 1996 m. Kitais metais net trys žymios grupės pradėjo naudoti simfonines aranžuotes: Within Temptation, Nightwish ir Rhapsody. Simfoninio metalo mada pasiekė ir black metalo grupes, tokias kaip Cradle of Filth ir Dimmu Borgir. Grupės vis daugiau naudojo klavišinius instrumetus, atlikinėjo dainas su vokalistėmis moterimis, tokiu būdu vis nutoldamos nuo tikrojo black metalo.
XXI amžiaus pradžioje susikūrė keletas grupių, atliekančių operinį metalą: After Forever ir nuo jos atskilusi Epica, Leaves' Eyes, Edenbridge, Tristania.
Savita grupė yra Apocalyptica, derinanti trash metalą su violončelių muzika. Tai nėra tipinė simfoninio metalo grupė pagal apibrėžimą, o labiau eksperimentinis projektas, kurio stilius dar vadinamas violončelių roku .
Dėl simfoninio metalo populiarumo netgi senosios sunkiojo metalo grupės kaip Metallica, Scorpions, Rage, Manowar įrašė kūrinių su simfoninėmis aranžuotėmis.
Terminas „simfoninis metalas“ naudojamas pažymėti bet kokią metalo grupę, kuri naudoja simfoninius ir orkestrinius elementus. Todėl dažnai terminas naudojamas ne kaip atskiras žanras, bet tarpžanrinis apibūdinimas. Toliau pateikti simfoninio metalo arba simfoninio metalo elementų turinčių grupių pavyzdžiai.
