Kilimandžaro nacionalinis parkas  – saugoma gamtos teritorija Tanzanijos šiaurėje, Kilimandžaro regione, netoli Mošio. Apima Kilimandžaro kalną. Plotas – 753 km².
XX a. pr. vokiečių kolonijinė valdžia Kilimandžaro kalną paskelbė medžioklės rezervatu. 1921 m. jis pertvarkytas į miško rezervatą. 1973 m. Kilimandžaro kalno teritorija virš medžių ribos paskelbta nacionaliniu parku, o nuo 1977 m. pritaikyta turizmui. 1987 m. Kilimandžaro nacionalinis parkas įtrauktas į UNESCO pasaulio paveldo sąrašą. Teritorijoje saugoma unikali aukštikalnių augmenija ir gyvūnija, sniegu padengtos ugnikalnio viršukalnės.
