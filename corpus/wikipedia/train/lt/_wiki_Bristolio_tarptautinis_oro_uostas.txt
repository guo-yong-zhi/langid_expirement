Bristolio tarptautinis oro uostas  –  devintas pagal keleivių skaičių Jungtinėje Karalystėje tarptautinis oro uostas.
Pirmasis aerodromas buvo įrengtas 1930 m. į pietryčius nuo Bristolio centro, ties Whitchurch kaimu. 1939 m. oro uoste pervežta daugiau nei 4.000 keleivių. Bristolio aerodromas buvo vienintelis Jungtinėje Karalystėje  Antrojo pasaulinio karo metais veikęs civilinis oro uostas, o visi skrydžiai iš neutralių valstybių į Londoną, tuo metu buvo nukreipiami į Bristolį. Pokario metais iškilus poreikiui prailginti oro uosto kilimo ir tūpimo taką dėl šalia stovėjusių pastatų, 1957 m. aerodromas buvo perkeltas 13 km į pietus, į Lulsgate Bottom vietovę, karo metais buvusią britų karinių oro pajėgų baze. 1963 m. buvo prailgintas Bristolio oro uostas kilimo takas, 1968 m. pastatytas naujas keleivių terminalas. 1980 m. iš Bristolio oro uosto skrydžius vykdė 17 užsakomuosius reisus atliekančių aviakompanijų. 2000 m. buvo atidarytas naujas Bristolio oro uosto keleivių terminalas, o pervežtų keleivių skaičius pirmąkart viršijo 2 milijonus. 2009 m. oro uoste pervežta 5,6 mln. keleivių.
Bristolio oro uostas orientuojasi į žemų sąnaudų operatorių veiklą, sezoninius skrydžius. Oro uostas lengvai pasiekiamas autostradomis, sujungtas reguliariais autobusų maršrutais su Bristoliu, ties Bristolio įlanka įsikūrusiu kurortu Weston-super-Mare, taip pat Bristolio Temple Meads geležinkelio stotimi.   
