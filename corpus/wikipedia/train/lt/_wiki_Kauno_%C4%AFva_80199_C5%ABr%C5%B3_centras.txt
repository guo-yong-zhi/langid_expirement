Koordinatės: 54°53′56.00″ š. pl. 23°53′35.39″ r. ilg.  /  54.8988889°š. pl. 23.8931639°r. ilg.  / 54.8988889; 23.8931639
Kauno įvairių tautų kultūrų centras – tautinių mažumų kultūros, švietimo, neformalaus ugdymo ir jaunimo veiklos srityse veikianti įstaiga, kuri siekia stiprinti kultūrinės įvairovės, tautinės tolerancijos ir pagarbos kiekvienos tautybės žmogui vertybes, formuoti tarpkultūrinius ryšius bei dialogą. Įstaiga kuria ir puoselėja kultūrinę erdvę įvairių tautybių žmonių bendravimui bei bendradarbiavimui, įgyvendina tautinių santykių darnumo politiką, inicijuoja ir įgyvendina įvairius projektus, kurie padeda integruoti tautines mažumas į šalies visuomenę. 1  2 
Įstaiga įkurta 2004 m. balandžio 30 d. Ją įsteigė Tautinių mažumų ir išeivijos departamentas prie Lietuvos Respublikos Vyriausybės bei Kauno miesto savivaldybės taryba. 3  4  2004 m. lapkričio 18 d. surengtas iškilmingas Kauno įvairių tautų kultūrų centro pastato atidarymas. 5  Lietuvos Respublikos Vyriausybės nutarimu reorganizavus Tautinių mažumų ir išeivijos departamentą, nuo 2010 m. sausio 1 d. įstaigos dalininko teisės perduotos Lietuvos Respublikos kultūros ministerijai. 6  Nuo 2015 m. liepos 1 d. Lietuvos Respublikos kultūros ministerijai priklausiusios dalininko teisės perduotos Tautinių mažumų departamentui prie Lietuvos Respublikos Vyriausybės. 7  2018 m. rugpjūčio 29 d. Kauno miesto savivaldybė perdavė daugiau nei 14 metų turėtas įstaigos dalininko teises Tautinių mažumų departamentui prie Lietuvos Respublikos Vyriausybės, kuris tapo vieninteliu įstaigos dalininku – savininku. 8 
2018–2019 m. tarptautinės organizacijos atkreipė dėmesį į įstaigos veiklą. 9  2019 m. sausio 8 d. pateiktose Europos Tarybos Tautinių mažumų apsaugos pagrindų konvencijos patariamojo komiteto išvadose 10  ir 2019 m. kovo 27 d. Ministrų Komiteto rezoliucijoje 11  išreikštas susirūpinimas dėl įstaigos veiklos tęstinumo.
Nuo 2016 m. įstaiga veikia pagal atnaujintus įstaigos įstatus, kuriuose suformuluoti nauji veiklos tikslai ir veiklos sritys.
2004–2020 m. įstaigai vadovavo direktorius Dainius Babilas 12 , nuo 2020 m. – Eglė Rušinskaitė.
Kasmet įstaiga organizuoja apie 70 kultūros renginių: koncertų, meno parodų, vakaronių, poezijos skaitymų, kulinarinio paveldo ir knygų pristatymų. Taip pat organizuoja mokymus bei seminarus tautinių mažumų bendruomenių vadovams, lyderiams, aktyviems organizacijų nariams ir jaunimui. Įstaiga kviečia mokslininkus ir specialistus į mokslines konferencijas, seminarus ir diskusijas apie tautinių mažumų istoriją, veiklą, aktualijas bei problemas, integracijos procesus. Įstaigos administracija kaupia, sistemina bei platina medžiagą apie tautines mažumas, 13  padeda mokslininkams, studentams bei moksleiviams atlikti tyrimus, rengia pranešimus bei straipsnius spaudai, dalyvauja televizijos ir radijo laidose.
2006–2012 m. įstaiga organizavo kasmetinį Lietuvos tautų festivalį „Kultūrų tiltai“ – vieną didžiausių tautinių mažumų kultūros renginių Lietuvoje. Jo metu koncertavo geriausi Lietuvos tautinių mažumų meno kolektyvai, surengti amatų pristatymai ir vaikų kūrybinės akcijos. Festivalis tradiciškai organizuotas Kauno miesto centre po atviru dangumi, 2013 m. surengtas Alytuje. 2008 ir 2013 m. įstaiga organizavo Lietuvos tautinių mažumų sekmadieninių mokyklų festivalį, kuris kasmet buvo organizuojamas skirtinguose šalies miestuose. 14  Nuo 2018 m. įstaiga organizuoja kasmetinį Lietuvos tautinių bendrijų festivalį „Kultūrų sodas“, kuris vyksta Istorinės Lietuvos Respublikos Prezidentūros Kaune sodelyje. 15  2020 metais Lietuvos tautinių bendrijų festivalis „Kultūrų sodas“ buvo nominuotas tarp 30 įsimintiniausių kultūros iniciatyvų Kaune. 16  17 
Nuo 2006 m. įstaiga reguliariai organizuoja fotografijos projektus, kurių metu profesionalūs fotomenininkai bendradarbiauja su tautinių mažumų bendruomenėmis bei Lietuvos mokyklų moksleiviais kurdami įvairias kultūras pristatančias parodas. 18  19  Vėliau jos pristatomos ir eksponuojamos šalies kultūros centruose, galerijose, mokyklose, prekybos centruose ir kitose viešose vietose.
2014–2016 m. įstaiga organizavo Afrikos kultūros dienas Kaune. 20  Bendradarbiaujant su Vytauto Didžiojo universiteto Azijos studijų centru organizuojami japonų, korėjiečių ir kitų Azijos tautų kultūrai skirti renginiai.
Įstaiga glaudžiai bendradarbiauja su tautinių mažumų  nevyriausybinėmis organizacijomis. 21  Įstaigos patalpose nuolat vyksta tautinių mažumų bendruomenių renginiai, susirinkimai bei meno kolektyvų repeticijos. 22 
Tai vienintelė įstaiga Kauno regione, turinti tokį veiklos pobūdį. Panašios įstaigos: Vilniuje – Tautinių bendrijų namai, Klaipėdoje – Tautinių kultūrų centras.
Įstaiga inicijuoja ir organizuoja tarptautinius projektus pagal ES programas: nuo 2007 m. – „Mokymasis visą gyvenimą“  ir „Veiklus jaunimas“, nuo 2014 m. – „Erasmus+“. Palaikomi ryšiai su veiklos partneriais užsienio valstybėse: Vokietijoje, Kroatijoje, Slovėnijoje, Nyderlanduose, Kipre ir kt. Dalyvaujama kitų įstaigų projektuose. Įstaigos administracijos darbuotojai kelia kvalifikaciją tarptautiniuose mokymuose ir seminaruose, vyksta į konferencijas, stažuotes, jaunimo mainus ir pažintinius vizitus pagal ES programas.
2015 m. įstaiga priimta į tarptautinę kultūros įstaigų bei organizacijų asociaciją „Roots & Routes International Association“ ir tapo pirmąja jos nare iš Lietuvos. 2015 m. įstaigos vadovas Dainius Babilas išrinktas asociacijos auditoriumi, 2016 m. – tarybos nariu. 23 
Kultūrų tiltai 2009
Kultūrų tiltai 2011
Parodos atidarymas
Amatų mokymai
Kultūrų sodas 2020
