Saivitė  – didelis granito akmuo, esantis pietinės Peru Apurimako departamente, Kuravasi apygardoje, 45 km nuo Abankajaus, 3500 m aukštyje. Apimtis ~11 m, skersmuo 4 m, aukštis 2,5 m. Akmens paviršius išraižytas įvairiomis figūromis. Vaizduojami augalai, gyvūnai, žmonės, taip pat kanalai, pastatai. Akmens raižytojai, raižymo data nežinomi. Manoma, jog akmuo galėjęs būti religiniu objektu, kuris simbolizavo Visatos sandarą. Taip pat Saivitės akmuo galėjo būti naudojamas prisišaukti lietaus. Dar viena versija paplitusi, kad akmenį išraižė inkų architektai, naudodami jį kaip planą kanalų ir pastatų statybai.
