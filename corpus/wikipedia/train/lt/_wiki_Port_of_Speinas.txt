Port of Speinas  – Trinidado ir Tobago sostinė, uostamiestis Trinidado salos šiaurės vakarinėje pakrantėje prie Parijos įlankos. 50,3 tūkst. gyventojų . Pagrindinis šalies verslo centras ir uostas. Išvystyta alkoholinių gėrimų, tabako gaminių, statybos, maisto, tekstilės, chemijos, plastmasės pramonė. Miesto ekonomikoje svarbus turizmo sektorius. Greta Port of Speino yra Piarko tarptautinis oro uostas ir Vest Indijos universitetas, įkurtas 1946 m.
Indėnai šiose vietose gyveno dar iki K. Kolumbo – čia buvo jų kaimas Conquerabia. 1595 m. atsikėlę ispanai gyvenvietę pervadino Puerto de España . Po to kai sala 1797 m. atiteko britams, šie gyvenvietės pavadinimą išvertė į anglų kalbą ir pavadino Port-of-Spain. 1958-1962 m. miestas buvo Vest Indijos federacijos administracinis centras.
Senamiesčio centre įrengta aikštė su Viktorijos stiliaus fontanu. Aplink aikštę pastatyti svarbiausi pastatai – Parlamento rūmai, 1816-1823 m. statyta gotikinė anglikonų katedra, neorenesansiniai Teisingumo rūmai, Nacionalinė biblioteka. Yra Karališkasis botanikos sodas, valstybinis archyvas, Nacionalinis muziejus ir meno galerija. Daugelis kitų šalia esančių įstaigų ir biurų pastatų – dangoraižiai. 1 
