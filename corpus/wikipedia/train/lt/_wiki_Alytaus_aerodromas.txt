Koordinatės: 54°24′46″š. pl. 24°03′20″r. ilg.  /  54.4128°š. pl. 24.0556°r. ilg.  / 54.4128; 24.0556
Alytaus aerodromas – gruntinis bendrosios aviacijos aerodromas, įsikūręs Alytaus mieste ant dešiniojo Nemuno kranto, nutolęs apie 1,5 km nuo Alytaus miesto centro.
Užima 102,5 ha plotą. Aerodromas atitinka 1A kategorijos reikalavimus ir naudojamas tik vizualiems skrydžiams dienos metu. Įrengtas vienas gruntinis kilimo-tūpimo takas, 17/35  . Maksimali leidžiama orlaivio tūpimo masė – 5700 kg. 1  Magnetinis nuokrypis +7° . Vertikalios ribos – 2500 pėdų nuo jūros lygio. Aerodromo oro erdvėje nustatytos 4 pilotavimo zonos.
Alytaus aerodromo šaukinys – „Nemunas Radijo” radijo dažnis 122,450 MHz. 2 
XX a. ketvirtame dešimtmetyje Alytaus įgulos šaudykloje buvo įrengtas atsarginis Lietuvos karo aviacijos aerodromas – 400×600 m dydžio aikštelė. 3 
Po 1939 m. sutarties su Sovietų Sąjunga Alytuje įsikūrus sovietinės kariuomenės daliniams, buvusių ulonų kareivinių vietoje buvo pradėtas įrengti didesnis aerodromas. Darbai buvo baigti iki Vokietijos invazijos į SSRS.
1944 m. Alytaus aerodrome buvo dislokuotas ir kovos veiksmus vykdė SSRS naikintuvų pulkas „Normandija-Nemunas“. Iš čia prancūzų lakūnai beveik 2 mėnesius vykdė karines operacijas prieš fašistinę Vokietiją.
Sovietmečiu Alytaus aerodromu naudojosi civilinė aviacija. Buvo vykdomi reisai į Vilnių, Kauną, Klaipėdą, Palangą, Druskininkus. Keleivius skraidinančiais lėktuvais keliaudavo ir paštas.
Aerodromas funkcionalus ir šiandien, yra išlikęs senasis aerouosto pastatas, angarai, gruntinis pakilimo takas su betoniniu peronu. Šiuo metu priklauso Alytaus aeroklubui.
