Frančeskas Primatičas  – italų XVI a. tapytojas, skulptorius, architektas, dekoratorius. Dailininkas manieristas.
Frančeskas Primatičas gimė 1504 m. balandžio 30 d. Bolonijoje bajorų Primaticci giminėje. Mokėsi pas vietos  dailininką Innocenzo da Imola, vėliau − pas Bagnacavallo. Apie 1525 m. pradėjo dirbti Giulio Romano vadovaujamoje menininkų grupėje Palazzo del Te statybose ir dekoravime Mantujoje. 1532 m. jį pasikvietė Prancūzijos karalius Pranciškus I darbams karališkojoje pilyje Fontenblo. Likusį gyvenimą, išskyrus trumpas keliones į Italiją meno kūrinių pirkimui, Primatičas praleido Fontenblo. Čia jis buvo oficialiu karaliaus dvaro dailininku. Buvo atsakingas už Fontenblo pilies dekoravimą ir architektūrinį įgyvendinimą. Kartu kūrė kostiumus ir dekoracijas šventėms, gobelenus, tapė paveikslus. Fontenblo dailininkas artimai dirbo su kitu italų menininku, Rosso Fiorentino. Šie dailininkai suformavo įtakingą manieristinę vadinamąją Pirmąją Fontenblo mokyklą, kuri labai paveikė sekusį Prancūzijos dailės vystymąsį.
1540 m. mirus Rosso Fiorentino, Frančeskas Primatičas tapo svarbiausiu menininku Fontenblo. Jis dirbo karaliams Henrikui II, Pranciškui II. Nuo 1530-ųjų pabaigos iki 1550 m. Primatičas sukūrė svarbiausią savo kūrinį - Uliso galeriją Fontenblo pilyje. Tapybos ir stiuko skulptūros bendras dizainas paveikė vėlesnius menininkus. Anot Giorgio Vasari, tai buvo pirmieji darbai freskos ir stiuko technika Prancūzijoje. 1541 m. dailininkas gavo karaliaus šemberleno  pareigas. Primatičas dirbo ir kaip architektas, tačiau beveik visi jo statiniai neišliko ir žinomi tik iš piešinių ir graviūrų. Svarbiausiu buvo Valua koplyčia Sen Deni abatijoje, sunaikinta 1719 m. Jo projektuotų skulptūrų buvo atlikta Belvederio kieme Romoje. Vėlesnio laikotarpio Primatičo tapybą paveikė Parmigianino dailė. Jo paveikslų figūros tapo prailgintų proporcijų, sudėtingų pozų. Frančeskas Primatičas mirė 1570 m. Fontenblo.
„Elenos pagrobimas“ 
„Ulisas ir Penelopė“ 
„Šv. Šeima su Šv. Elžbieta ir Šv. Jonu Krikštytoju“ 
„Maskaradas Persepolyje“, piešinys 
