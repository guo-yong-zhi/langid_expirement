Call of Cthulhu  – siaubo žanro žaidimo vaidmenimis sistema, kurią leidžia kompanija „Chaosium Inc.“. Žaidimo pasaulis yra paremtas Howard Phillips Lovecraft kūriniais .
Yra išleista ir d20 „Call of Cthulhu“ versija, naudojanti ne originaliąją, o d20 mechaniką.
Žaidimo autorius yra Sandy Petersen, o pirmąjį jo leidimą 1981 m. išleido kompanija „Chaosium“. Žaidime buvo naudojama supaprastinta „Basic Role-Playing“ sistema, pasiskolinta iš žaidimo „RuneQuest“. Jau kitais metais po išleidimo žaidimas laimėjo „Origins Awards“ apdovanojimą už geriausias žaidimo vaidmenimis taisykles. Šiuo metu yra išleistas šeštasis leidimas, bet per tris dešimtmečius taisyklės keitėsi labai nedaug. 2002 m. „Call of Cthulhu 20th Anniversary Editon“ laimėjo „Origins“ apdovanojimą už geriausią grafinį produkto pristatymą. 2011 m. buvo išleistas 30-mečio leidimas. 1 
Ankstyvieji „Call of Cthulhu“ produktai sekė „Dungeons&Dragons“ pavyzdžiu, todėl scenarijuose veikėjai dažnai klaidžiodavo požemiais ir urvais, sutikdami įvairiausias pabaisas. Tačiau žaidėjų dėmesio sulaukė ir akcentuojamos realaus gyvenimo situacijos, tiriamasis veikėjų darbas ir būdai apeiti nemalonumus, užuot mėginus įveikti juos jėga.
Vėlesniuose „Call of Cthulhu“ produktuose daug dėmesio buvo skiriama realiems įkalčiams. Žaidimo leidėjai kartu su scenarijumi pateikdavo įvairių  personažų „pamestas“ degtukų dėžutes ir vizitines korteles, iškarpas iš laikraščių ir net pasus, kur žaidėjai galėdavo įsiklijuoti savo fotografijas, tokiu būdu įtraukiant gyvo vaidmenų žaidimo elementus.
„Call of Cthulhu“ žaidimo pasaulis – tai tamsi mūsų pasaulio versija, sukurta remiantis H. P. Lovecrafto teiginiu, kad „seniausia ir stipriausia žmonijos emocija yra baimė, o stipriausia baimė – tai nežinomybės baimė.“ Originaliajame  žaidime yra trys pagrindiniai laikotarpiai: XX a. 3-iasis dešimtmetis, aprašytas beveik visuose H. P. Lovecrafto kūriniuose, XIX a. paskutinis dešimtmetis, kuriame susipina Š. Holmso detektyvų ir okultizmo dvasia, o veiksmas daugiausiai vyksta Anglijoje, ir šiuolaikinė konspiracija . Vėliau buvo išleistas Ankstyviesiems viduramžiams skirtas leidinys „Cthulhu: Dark Ages“, XXIII a. skirtas „Cthulhu Rising“ ir „Cthulhu Invictus“, kuriame dėmesys skiriamas Romos imperijos laikotarpiui. Protagonistai taip pat gali keliauti po nežemiškus kraštus arba Sapnų šalis.
Žaidėjai vaidina į paslapčių pasaulį įtrauktus paprastus žmones: detektyvus, nusikaltėlius, mokslininkus, menininkus, karo veteranus ir pan. Dažnai įvykiai prasideda visai nekaltai, kol atsiskleidžia vis daugiau užkulisių. Kuo daugiau veikėjai sužino apie tikruosius pasaulio siaubus ir žmonijos menkumą, tuo daugiau sveiko proto jie praranda . Norėdami gauti priemonių siaubui nugalėti – slaptų mokymų ir magijos – veikėjai privalo paaukoti šiek tiek savo sveiko proto.
„Call of Cthulhu“ garsėja kaip žaidimas, kuriame veikėjai gana dažnai žūna klaikiomis aplinkybėmis arba atsiduria psichiatrinėje ligoninėje.
Žaidime naudojama „Basic Role-Playing“ sistema – universali maginės fantastikos „RuneQuest“ vaidmenų žaidimo taisyklių versija. Tai procentinė įgūdžiais paremta sistema, kaip atskiras leidinys pasirodžiusi 1982 m. Jos autoriai – Greg Strafford ir Lynn Willis.
Šioje sistemoje yra pagrindiniai atributai : Jėga , Sveikata , Dydis , Protas , Galia , Vikrumas  ir Išvaizda . Remiantis šiomis reikšmėmis apskaičiuojamos išvestinės savybės. Pavyzdžiui, gajumas lygus Dydžio ir Sveikatos vidurkiui ir veikėjo gyvenimo laikotarpiu nekinta. Įgūdžiai  žymimi procentinėmis reikšmėmis, o vietoje patirties taškų naudojamas patirties patikrinimas, metant procentinių kauliukų metimą  ir stengiantis išmesti mažiau nei esama įgūdžio vertė. Sistemos trūkumas – Atsparumo lentelė , kurioje palyginus du atributus gaunama sėkmės tikimybė. Potencialiai tai ištisa atskira sistemos mechanika, ir, daugelio nuomone, ji keistai atrodo šalia esamos įgūdžių sistemos.
2001 m. „Wizards of the Coast“ išleido „Call of Cthulhu“ versiją d20 sistemai. Buvo bandoma išsaugoti originalaus žaidimo dvasią, o konvertuojant taisykles palengvinti žaidimo eigą. Dėka d20 sistemos „Dungeons&Dragons“ veikėjus dabar galima perkelti į „Call of Cthulhu“ pasaulį, o „Cthulhu“ mitologiją į „Dungeons&Dragons“ žaidimus. Reakcija į šį žaidimą buvo įvairi: vieni iš karto kategoriškai atmetė jį, o kitiems ši sistema paliko labai gerą įspūdį.
d20 versijai papildymų šiuo metu neleidžia nei „Wizards of the Coast“, nei „Chaosium“.
