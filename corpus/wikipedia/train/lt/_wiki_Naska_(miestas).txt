Naska  – miestas pietvakarių Peru, Ikos departamente, 450 km nuo Limos, prie Achos upės. Provincijos centras. Pro miestą eina Panamerikos plentas, atšaka į Pukiją. Yra oro uostas.
Verčiamasi žemdirbyste Achos slėnyje. Svarbus turistinis centras. Į šiaurės vakarus nuo miesto driekiasi garsiosios Naskos linijos ir kiti Naskos kultūros objektai. Rengiamos aeroekspedicijos virš Chumanos pampos, kur gausu ikiinkinės Naskos kultūros žmonių padarytų linijų, gyvūnų figūrų, aerodromų. Taip pat yra naskų miesto Kahuačio liekanos, Čaučilijos kapinės su keramikos liekanomis ir mumijomis, Kantaljoko akvedukai, sukonstruoti naskų, tačiau naudojami iki pat šių dienų, Naskos muziejus su Naskos kultūros keramikos ir tekstilės radiniais, Marijos Reichės, daug metų tyrinėjusios Naskos linijas, muziejus, įsikūręs prie Grandės upės.
Ispanai Naską įkūrė 1591 m. vicekaraliaus Garsijos Urtado de Mendosos nurodymu. Ilgą laiką tai buvo nedidelis žemdirbių miestelis, tačiau Naskos linijų atradimas lėmė turizmo suklestėjimą. 1996 m. lapkričio 12 d. miestas buvo sugriautas žemės drebėjimo – 17 žmonių žuvo, 150 buvo sužeista. Dabar miestas atstatytas.
Mumijos Čaučiljos kapinėse
Čaučiljos kapinės
Naskos linijos ir piešiniai
