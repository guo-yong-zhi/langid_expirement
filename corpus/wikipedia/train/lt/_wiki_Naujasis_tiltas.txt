Naujasis tiltas  – vienas iš transporto ir pėsčiųjų tiltų per Dunojaus upę Bratislavoje. Jungia Bratislavos centrą su gyvenamuoju Petržalkos kvartalu. Aiškiai išsiskiria miesto panoramoje savo 84 m aukščio atrama. Atramoje įrengtas restoranas „UFO watch.taste.groove.“, talpinantis 430 žmonių, anksčiau vadintas „Bystrica“. Restoranas sujungtas su apžvalgos aikštele. Į ją galima patekti liftu kairiąja tilto atrama, dešiniojoje yra 430 laiptelių avarinis išėjimas. UFO kasmet aplanko 200 tūkst. lankytojų. Tilto viduje yra vandentiekis, kuris vandeniu aprūpina senamiestį ir Petržalką.
Tai vienintelis tiltas Bratislavoje, neturintis atramos Dunojaus vagoje.
Tiltas pastatytas 1967–1972 m. pagal architektų A. Tesár, J. Lacko, I. Slameň projektą. Iškilmingas atidarymas įvyko 1972 m. rugpjūčio 26 d. Atlaisvinant vietą statybai buvo išgriauta didelė Bratislavos senamiesčio dalis, tame tarpe beveik visas žydų kvartalas.
Tiltas plieninis, pakabintas ant vienos 84,6 m aukščio atramos. Bendras tilto ilgis 430,8 m. Bendras plotis 21 m 1 , svoris 7537 t. Bendras aukštis nuo pagrindo iki viršaus – 95 m. Kupolo diametras – 32 m.
Tiltas turi keturias automobilių juostas, po jomis, iš kiekvienos pusės yra pėsčiųjų ir dviračių takai. Šaligatvių plotis – 3,2 m.
