Kauno „Kovas“ – buvęs Lietuvos futbolo klubas iš Kauno, vienas geriausių tarpukario Lietuvos klubų.
 
 
1921 m. Šančių jaunuolių būrelis susiburia į futbolo komandą, kurios siela tampa Juozas Sabaliauskas. Ji pradžioje buvo taip ir vadinama - "Sabaliausko komanda". Ši Sabaliausko Šančių komanda 1922 m. prijungiama prie Lietuvos fizinio lavinimosi sąjungos, atskiro Šančių skyriaus vardu. Jaunas skyrius darbštumo ir ryžtingumo pastangomis tais pačiais 1922 m. Lietuvos futbolo pirmenybėse užima antrąją vietą. Bet nesutarimai su LFLS centru priverčia šį klubą likviduoti. Todėl 1923 m. kovo 11 d. įkuriamas visiškai kitas - naujas Šančių klubas, pavadintas „Kovo“ vardu. Pirmąją klubo valdybą sudarė: pirmininkas Stasys Janušauskas ir nariai Valerijonas Balčiūnas, Juozas Sabaliauskas, Stasys Gronskis ir Artūras Dromelis. Jau po metų klubas tris kartus iš eilės  tampa Lietuvos futbolo meisteriu. 1927 m. dėl konflikto, netikėtai kilusio Kaune švenčiant komandos pergalę, policininko šūviais mirtinai sužeidžiamas vienas iš brolių Sabaliauskų - Stasys Sabaliauskas, tuo metu geriausias Lietuvos futbolo puolėjas. Klubas netenka dar vieno stipraus žaidėjo, kai per rungtynes su Makabi centro gynėjui Juozui Žukauskui lūžta koja. Dar kitas nepamainomas puolėjas Jaroslavas Citavičius su tėvais emigruoja į Braziliją, o vartininkas Valerijonas Balčiūnas palieka komandą ir visiškai pasitraukia iš futbolo. Likęs be kelių pagrindinių žaidėjų klubas buvo priverstas ieškotis paramos. 1931 m. pavasarį klubas prisijungia prie Šančių šaulių būrio ir pasivadina "Šančių šaulių Kovu". Šis pokytis klubui padeda atsigauti, į jį ateina naujų vadovų, žaidėjų, ir klubo meistriškumo lygis sparčiai ima kilti. 1933 m. švenčiant 10-metį klubas vėl tampa Lietuvos futbolo meisteriu. Prie šio klubo atsigavimo ypač daug prisidėjo jo pirmininkas A. Pankratovas. Daug metų klubui vadovavo L. Kieliauskas. Klubas žaidė su Latvijos, Estijos, Čekoslovakijos, Vengrijos, Austrijos ir kitų užsienio šalių klubinėmis komandomis. Paskutiniu klubo pirmininku buvo A. Pankratovas. Klubas taip pat turėjo dvi ledo ritulio, stiprias vyrų ir moterų  krepšinio komandas. Kultivavo boksą, stalo tenisą ir kitas sporto šakas. Per 23 sezonus futbolo komanda žaidė 218 rungtynes, 109 iš jų laimėjo, 36 baigė lygiomis ir 73 pralaimėjo. Bendras įvarčių santykis 524:379. Lietuvos meisteriu buvo 6 kartus, vicemeisteriu - 4 kartus. 1923 m. buvo užėmęs trečią vietą. Geriausieji "Šašakovo"  žaidėjai dažnai buvo kviečiami į Lietuvos futbolo rinktinę, kurioje ilgam įsitvirtindavo. Karo metais pražuvo klubo archyvas, sporto trofėjai.
Sovietams okupavus Lietuvą klubas reformuotas į geležinkeliečių komandą „Lokomotyvas“.
1927-07-23
1927-08-06
