Akershuso pilis  – pilis, esanti Osle, Norvegijoje. Pilis pastatyta ant kalvos, šalia giliausiai į žemyną įsirėžusios Oslo fjordo dalies. Ji 700 metų saugo ir gina Oslą nuo bet kokių mėginimų įsiveržti iš jūros pusės. Akershuso pilies ansamblį sudaro istoriniai pastatai, muziejai ir gynybiniai įrenginiai. Čia vyksta oficialios ceremonijos.
Ją pradėjo statyti karalius Hokonas V 1299 m., nuo tada įtvirtinimai buvo daugybę kartų tobulinti bei rekonstruoti. Pilies reikšmė išaugo 1716 m., kai ji atlaikė Švedijos karaliaus Karolio XII kovotojų apgultį. XIX a. pilies gynybinė funkcija susilpnėjo, ji tapo karinių pajėgų administraciniu centru.
