Jedvabno pogromas – 1941 m. liepos 10 d. Lenkijos okupacijos metu įvykdytas žydų pogromas Jedvabno mieste, kurio metu vietos lenkai nužudė apie 340 žmonių. Ilgą laiką manyta, kad tai nacių darbas, tačiau paaiškėjo, kad nacių valdžia tik davė leidimą žudynėms, o jas inicijavo ir atliko tik lenkai. 2000 m. išleista Jan Gross knyga Sąsiedzi  atskleidė, kad žydų žudynes įvykdė ne vokiečiai, o vietiniai lenkai. 2001 m. liepos mėnesį, lygiai 60 metų po žudynių, buvo atidengtas paminklas skirtas žudynių aukoms atminti.
Žydų bendruomenė šiame mieste susikūrė XVIII a. amžiuje. 1921 m. mieste gyveno 757 žydai ir sudarė 61,9% miesto gyventojų. 1939 m. rugsėjo 2 d. Jedvabno miestą užėmė Trečiojo Reicho kariuomenė. 1939 m. rugsėjo 28 d. pagal Molotovo-Ribentropo pakto susitarimus miestas buvo perduotas Tarybų Sąjungai. Sovietams užėmus miestą buvo panaikinta vietinė lenkų valdžia, į naujai surinktą miesto valdžią buvo pakviesti keli žydų atstovai. Kai kurie žydai įstojo į tarybinę kariuomenę. Kai kurių liudininkų teigimu buvo žydų kurie dalyvavo NKVD vykdytuose vietinių lenkų trėmimuose į Sibirą. Iš viso iš aplinkinių vietovių į Sibirą buvo ištremta apie 22,353 lenkų ištisomis šeimomis. 1941 m. birželio 22 d. miestą vėl užėmė Trečiojo Reicho kariuomenė.
1941 m. liepos 10 d. ryte miesto vadovo Marian Karolak ir vokiečių policijos įsakymu buvo surinkta mieste ir aplinkiniuose kaimuose gyvenančių vietinių lenkų grupė, kuri suiminėjo vietinius žydus ir varė juos į miesto pagrindinę aikštę, kurioje jie buvo žiauriai mušami ir kurioje jiems liepta nugriauti neseniai pastatytą Lenino paminklą. Vėliau į žudynių vietą vedami apie 40 žydų su rabinu priešakyje turėjo nešti šį paminklą ir dainuoti tarybines dainas. Visi žydai buvo suvaryti į tuščią tvartą, ten nužudyti ir palaidoti kartu su paminklu. Vėliau tą pačią dieną likę miesto žydai, apie 250–300 žmonių, daugiausiai moterys ir vaikai buvo suvaryti į tą patį tvartą ir ten gyvi sudeginti.
