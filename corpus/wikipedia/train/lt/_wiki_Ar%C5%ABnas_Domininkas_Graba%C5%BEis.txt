Arūnas Domininkas Grabažis  – Lietuvos ir Ignalinos rajono politinis bei visuomenės veikėjas.
1946 m. pradėjo mokytis Kauno V. Kudirkos pradinėje mokykloje, 1957 m. baigė Kauno 4-ąją gimnaziją. 1961 m. baigė Kauno kūno kultūros institutą, fizinio lavinimo dėstytojas.
1961–1975 m. Šiaulių Jaunimo sporto mokyklos bokso treneris. 1975 m. persikėlė į Ignalinos rajoną, Mielagėnų vidurinės mokyklos karinis vadovas ir fizinio lavinimo mokytojas. 1990 m. Krašto apsaugos departamento Ignalinos rajono instruktorius, 1991–1992 m. Ignalinos rajono komendantas. 1991 m. suteiktas majoro laipsnis. 1993–1994 m. Ignalinos atominės elektrinės apsaugos bataliono vadas. 1994 m. rugsėjo mėnesį išėjo į atsargą, ūkininkauja, turi įsteigęs individualią įmonę.
Lietuvos krikščionių demokratų partijos narys, partijos tarybos narys, etikos ir mandatų komisijos pirmininkas, 2010 m. Lietuvos valstiečių liaudininkų sąjungos narys. 1995–1997 m., 1997–2000 m., 2000–2003 m., 2003–2007 m., 2007–2011 m. ir nuo 2011 m. Ignalinos rajono savivaldybės tarybos narys. 1 
Ignalinos rajono Vietinės veiklos grupės pirmininkas, Ignalinos AE regiono plėtros tarybos narys.
1956–1965 m. daugkartinis Lietuvos bokso čempionas, sporto meistras.
Sutuoktinė Jelena, vaikai Ernestas, Andrius, Artūras. 2 .
