Elbridžas Tomas Geris  buvo amerikiečių politikas ir diplomatas. Demokratas-respublikonas E. Geris buvo išrinktas 5-uoju JAV viceprezidentu, valdant prezidentui Džeimsui Medisonui. Pareigas jis ėjo nuo 1813 metų kovo 4 dienos iki pat savo mirties, po pusantrų metų. Jis buvo pirmasis JAV viceprezidentas nekandidatavęs į JAV prezidentus. Nors tai įvyko ne dėl jo politinio apsisprendimo, o jo mirties.
Geris buvo vienas iš JAV nepriklausomybės deklaracijos ir Konfederacijos straipsnių pasirašytojų. Jis buvo vienas iš trijų žmonių atsisakiusių pasirašyti JAV Konstituciją, nes į ją nebuvo įtrauktas Teisių bilis. Vėliau Geris tapo 9-uoju Masačiusetso gubernatoriumi.
Gerio vardu pavadinta ir praktika gerimanderingas , kuri reiškia nesąžiningą rinkiminių apylinkių nubraižymą, paremtą rinkėjų prioritetų žinojimu, kad tam tikra politinė jėga gautų daugiau balsų. Pavadinimas kilo iš to, kad Geris, būdamas gubernatoriumi ir norėdamas padidinti savo rėmėjų pergalės rinkimuose galimybes, vieną rinkiminę apylinkę Bostone, Masačiusetso valstijoje, nubrėžė salamandros formos.
