Koordinatės: 56°15′47″š. pl. 23°28′13″r. ilg.  /  56.2630°š. pl. 23.4702°r. ilg.  / 56.2630; 23.4702
Mergiūnų šv. Izidoriaus koplyčia – mūrinė koplyčia Joniškio rajone, Joniškio seniūnijoje, Mergiūnų kaimo kapinėse. Pasiekiama nuo plento  153  Joniškis–Žagarė–Naujoji Akmenė  šiauriau Kalnelio žvyrkeliu pasukus apie 1 km į pietvakarius.
Koplyčia yra Joniškio rajono „Piligrimų kelyje“, šalia pastatyta informacinė lenta. Koplyčiai suteiktas Šv. Izidoriaus 1  vardas.
Mergiūnų šv. Izidoriaus koplyčia buvo pradėta statyti 1930 m. kraštiečio Ignaco Jurevičiaus iniciatyva ir pastangomis. Pastatęs koplyčią, Jurevičius ją padovanojo Joniškio parapijos bažnyčiai su sąlyga, kad kasmet čia bus laikomi šv. Izidoriaus atlaidai. Po II pasaulinio karo Mergiūnų koplyčia buvo pradėta niokoti. Koplyčia 1995 m. buvo restauruota ir prikelta naujam gyvenimui.
Mergiūnų kaimelyje belikusios vos kelios sodybos. Sovietmečiu koplyčioje buvo sandėlis, kaime veikė lentpjūvė, buvo ferma, tvenkinys. Šiandien viso to jau nelikę. Mergiūnai ribojasi su Maldeniais. Maldenių bendruomenė, nusprendusi, kad jų kaime nėra tokių vertingų architektūros objektų, kaip gretimo Mergiūnų kaimo koplyčia, nusprendė 2007 m. suremontuoti šį sakralinį pastatą. Maldenių kaimo bendruomenė kasmet kraštiečių susiėjimą rengia prie Mergiūnų koplyčios. Šioje koplyčioje kasmet vyksta atlaidai, po kurių ten pat šalia esančioje R. ir I. Laucių sodyboje jau daugiau kaip dešimtmetį organizuojami kraštiečių susiėjimai. 2 
