„Sniego letenėlės“  – kačių veislė, panaši į Siamo kates. Tokį pavadinimą gavo todėl, kad ant snukučio, priekinių ir užpakalinių letenų turi baltas kaip sniegas žymes. Veislė nėra labai populiari. Lietuvoje „sniego letenėlių“ taip pat nedaug.
„Sniego letenėlės“ buvo išvestos JAV, mišrinant Siamo kates ir dvispalves Amerikos trumpaplaukes. 
Tai meilios katės, prisirišančios prie aplinkinių. Gyvos, judrios, ne tokios įkyrios kaip Siamo katės. Mėgsta žaisti net sulaukusios garbaus amžiaus. Gerai sutaria su kitomis katėmis ir šunimis bei vaikais.
„Sniego letenėlės“ būna vidutinio dydžio, kūno ilgis truputį didesnis už aukštį. Kojų ilgis proporcingas kūnui, letenėlės ovalios. Uodega vidutinio ilgumo, pašaknėje stora, smaili. Galva trumpa, apvalainų kontūrų, tvirtu smakru. Ausų galiukai apskriti. Tarp elipsės formos akių yra maždaug akies dydžio tarpas. Kailis minkštas, poplaukio beveik nėra. Akys visada mėlynos spalvos.
„Sniego letenėlės“ būna su rudomis, melsvomis, šokolado ir alyvų spalvos žymėmis. Kaip ir kitų veislių katės tamsesnių spalvų galūnėmis, uodega, ausimis ir snukučiu, „sniego letenėlės“ gimsta baltos; žymės atsiranda vėliau.
