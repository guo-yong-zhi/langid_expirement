Natrio nitritas, NaNO2, natrio dioksonitratas – druska, natrio ir nitrito rūgšties junginys. Tai balti ar gelsvoki kristaliniai milteliai. Natrio nitritas labai tirpus vandenyje, labai sugeria oro drėgmę.
Natrio nitritas naudojamas:
Medicinoje, tiek žmonių, tiek veterinarinėje, natrio nitritas naudojamas kaip kraujagysles  ir bronchus  plečiantis junginys, priešnuodis nuo cianidų.
Maisto pramonėje natrio nitritas naudojamas tiek kaip mėsos ir žuvies spalvos fiksatorius, išsaugantis rausvą spalvą, tiek kaip konservantas, stabdantis bakterijų Clostridium botulinum, sukeliančių botulizmą, augimą. Europos Sąjungoje natrio nitritas, žinomas kaip maisto priedas E250, leidžiamas naudoti tik mišinyje su valgoma druska, kur jo gali būti ne daugiau kaip 0,6%. Taip pat naudojamas ir kalio nitritas
Dideli natrio nitrito kiekiai gali būti toksiški gyvūnams, taip pat ir žmogui. Žiurkėms LD50 yra 180 mg/kg, o žmonėms LDLo yra 71 mg/kg. Tai reiškia, kad 65 kg masės žmogus turi suvalgyti apie 4,615 g natrio nitrito kad pasireikštų toksinis poveikis. 1  Siekiant apsaugoti nuo netyčinio apsinuodijimo natrio nitritas, skirtas naudoti kaip maisto priedas, dažomas rausvai.
Natrio nitritas laikomas labiausiai pavojingu todėl, kad kaitinamoje mėsoje su nitritais susidaro karcinogenai nitrozaminai. Natrio nitrito vartojimas mėsos produktuose JAV ribojamas – leidžiama koncentracija ne didesnė kaip 0,02%. Apie 1970 m. buvo aptikta, kad askorbo rūgštis  kaip antioksidantas slopina nitrozaminų susidarymą. 2  Todėl JAV reikalaujama, kad mėsos produktuose turi būti ne mažiau kaip 0,055% askorbo rūgšties. Gamintojai vietoje askorbo rūgšties kartais naudoja eritorbo rūgštį , kuri yra pigesnis, bet tiek pat efektyvus antioksidantas. Gamintojai taip pat gali įdėti ir alfa tokoferolio , kuris dar labiau slopina nitrozaminų susidarymą.
Alfa tokoferolis, askorbo ir eritorbo rūgštys slopina nitrozaminų susidarymą dėl jų oksidacinių redukcinių savybių. Pvz., iš askorbo rūgšties susidaro dehidroaskorbo rūgštis, kuri aplinkoje esantį diazoto trioksidą, galingą nitrozinantį agentą, susidarantį iš natrio nitrito, paverčia azoto monoksidu NO. 3 
Yra informacijos, kad natrio nitrito vartojimas gali būti susijęs su migrenos priepuolių prasidėjimu asmenims, kurie kenčia nuo migrenos. 4 
Neseniai buvo aptikta, kad natrio nitritas yra efektyvus vazodiliatatorius – cheminis junginys, praplečiantis periferines kraujagysles ir taip pagerinantis audinių aprūpinimą krauju. Atliekami tyrimai tikrinant natrio nitrito tinkamumą gydyti siklemiją, apsinuodijimą cianidais, miokardo infarktą, smegenų aneurizmas, kūdikių plaučių hipertenziją. 5  6 
