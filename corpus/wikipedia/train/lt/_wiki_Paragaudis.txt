Paragaudis – kaimas Šilalės rajono savivaldybėje, 1 km į šiaurę nuo Kvėdarnos, pro kaimą teka Jūros upės intakas Ragauda, kuris ir davė pavadinimą kaimui. Saugoma Paragaudžio pušis. Kaime yra I–II a. pilkapynas ir keturi vėlesni kapinynai.
Kairiajame Jūros upės krante stovi kryžius, skirtas 1964 metais vykdytos kryžių naikinimo akcijos prisiminimui. Tais metais, naktį iš gegužės 28 į 29, šioje vietoje deginti įvairiose Šilalės rajono vietose stovėję kryžiai ir koplytstulpiai, taip tuometinė valdžia siekė atitolinti žmones nuo bažnyčios ir „pagerinti“ kraštovaizdį.
Paragaudės kraštas minimas 1294–1330 metų šaltiniuose, kaip labai dažnai Vokiečių Ordino pulta vietovė. 1590 metais minimas Ragaudos dvaras. 1816 metais visas kaimas vadinamas bajorkaimiu, nes čia gyveno daug kilmingų asmenų.
