Anny Duperey  – 
prancūzų teatro, kino ir televizijos aktorė, rašytoja, apdovanota Legiono Garbės ordinu .
Jos tėvas buvo fotografas. Jis kartu su žmona mirė namuose apsinuodiję dūmais, kuomet Anny buvo 8 metai. Ją augino senelė ir teta iš tėvo pusės. 1964 m. ji persikėlė į Paryžių, kur tapo modeliu ir tuo pačiu vaidino teatre. Po pasirodymo TV filme „L‘examen de passage“ režisierius Jean-Luc Godard suteikė jai vieną pagrindinių vaidmenų komedijoje „2 ou 3 choses que je sais d‘elle“ . Vėlesni jos vaidmenys taip pat buvo lengvo stiliaus filmuose, kol Alain Resnais pakvietė ją vaidinti biografinėje dramoje su Jean-Paul Belmondo „Stavisky...“ . Po vaidmens komedijoje „Un éléphant ça trompe énormément“  Anny sulaukė galimybės pasirodyti ir Holivude – dramoje su Al Pacino „Bobby Deerfield“ .
Daug vaidmenų atlieka ne tik kine, bet ir televizijoje. 1976 m. išleido romaną „L‘admiroir“ ir vėliau parašė keliolika knygų, kurios Prancūzijoje tapo bestseleriais.
Anny turėjo jaunesnę seserį Patriciją, kuri mirė 2009 m.
18 metų gyveno su aktoriumi Bernard Giraudeau, su kuriuo susilaukė 2 vaikų: sūnaus Gael  ir dukters Saros, kuri tapo aktore.
