
Taškentas – miestas rytų Uzbekijoje, sostinė ir didžiausias miestas šalyje. Išsidėstęs oazėje prie Čirčiko upės, aplinkiniuose regionuose auginama medvilnė ir vaisiai. Didelis pramonės ir transporto centras. Išvystytos pramonės šakos: mašinos ir įrengimai, medvilnės ir šilko audiniai, chemija, tabakas, baldai. Yra kelios didelės bibliotekos, Uzbekijos mokslų akademija, aukštojo mokslo institucijos.
Oazė, kurioje vėliau įsikūrė miestas, nuo seno buvo žinoma kaip Čiačas . Čia V–III a. pr. m. e. klestėjo prekybinis sogdų miestas valstybė. Vėliau teritoriją kontroliavo šiauriniai klajokliai kangdžiu. Pats miestas minimas nuo VII a., nors manoma, kad buvo įkurtas jau I a. pr. m. e. Kinų šaltiniuose jis buvo vadinamas Džeši .
VIII amžiuje miestą užėmė arabai . Netrukus mieste įsitvirtino Samanidai, kurie 819 m. įkūrė atskirą emyratą , kuris vėliau įjungtas į Samanidų imperiją. Samanidai jį vadino Binkath, o arabai naudojo pavadinimą Al-Šaš. XI a. regione įsitvirtinę tiurkai Karachanidai pamažu tiurkizavo miesto pavadinimą: iš Čiačkando  jis pamažu virto į Taškentą .
1214 m. miestą užgrobė Chorezmšachai, 1219 m. – Čingischanas. Nuo XIV a. jį valdė Timūras , kurio metu miestas atsigavo. Vėliau miestą valdė Šeibanidai, nuo 1809 m. – Kokando chanatas. 1865 m. Taškentą užėmė Rusija, 1930 m. jis tapo Uzbekijos TSR sostine . 1966 m. miestas patyrė didelį žemės drebėjimą. 1991 m. tapo nepriklausomos Uzbekijos sostine.
