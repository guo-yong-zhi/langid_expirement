Elena Kriščiūnienė-Mikalauskaitė  – muzikos pedagogė ir chorvedė.
Tėvas Kleopas Mikalauskas  – vargonininkas; buvo išvykęs į JAV ir Čikagoje mokėsi L. van Beethoveno konservatorijoje, o grįžęs į Lietuvą, daug metų vargonininkavo ir vadovavo chorui Raseiniuose. Motina Ona Paulikaitė-Mikalauskienė  – pianistė. Todėl ir Elenos pirmieji muzikos mokytojai buvo tėvai. 1948 baigusi Raseinių vidurinę mokyklą, keletą metų dirbo Raseinių kultūros namuose ir vadovavo chorui. 1950–1954 choro dirigavimo mokėsi Vilniaus J. Tallat-Kelpšos muzikos mokykloje . Mokydamasi vadovavo Vilniaus ryšių klubo moterų ir vyrų chorams. Muzikos mokyklą baigusi su pagyrimu, 1955–1960 choro dirigavimą studijavo Lietuvos valstybinėje konservatorijoje , kartu 1954–1956 dirbo muzikos vadove Vilniaus pirmuosiuose vaikų namuose.
1960–1986 Vilniaus J. Tallat-Kelpšos aukštesniosios muzikos mokyklos choro dirigavimo ir kitų disciplinų dėstytoja, keletą metų vadovavo merginų choro studijai. Parengė apie 60 jaunųjų chorvedžių. Konsultavo vidurinių mokyklų moksleivių chorus, dalyvavo metinių chorvedžių kursų baigiamųjų egzaminų komisijose Marijampolėje, Utenoje ir Zarasuose. Dukra Dalia Urbanavičienė – etnomuzikologe, Lietuvos muzikos akademijos dėstytoja.
Boleslovas Zubrickas. Pasaulio lietuvių chorvedžiai: enciklopedinis žinynas. Vilnius, 1999.
