DFW T.28 Floh  – Pirmojo pasaulinio karo metu Vokietijos Imperijoje sukurtas naikintuvo prototipas. Orlaivio konstruktorius – Hermanas Dorneris , sukūręs keletą kitų naikintuvų, pvz. labai sėkmingą Hannover CL.II.
Vienintelis DFW T.28 egzempliorius buvo suprojektuotas įmonėje Deutsche Flugzeug-Werke, kurioje dirbo H. Dorneris. 1  Lėktuvas buvo pastatytas nedidelėje įmonėje Flugzeugwerft Lubeck-Travemunde. 2 
DFW T.28 buvo trumpasparnis  medinis, fanera  ir drobe  dengtas biplanas su siauru fiuzeliažu. Lėktuvo konstrukcija buvo kiek neįprasta: viršutinis sparnas buvo montuojamas tiesiai ant kapoto, kas užtikrino puikų matomumą į viršų, tačiau ne į priekį ar žemyn. 3  Lėktuvo paskirtis – greitas naikintuvas – perėmėjas. Varomas 100 AG  galios „Mercedes D.I" vienaeilio variklio orlavis jau pirmo bandymo metu pasiekė tiems laikams didelį 180 km/h greitį. Tokius skrydžio parametrus sąlygojo labai aptakus fiuzeliažas. Siekiant mažesnio oro pasipriešinimo buvo atsisakyta tokių elementų, kaip išmetimo vamzdžių aptakai. 3 
DFW T.28 buvo suprojektuotas ir pagamintas 1915 m antroje pusėje.
Nepaisant gerų skrydžio parametrų, lėktuvas nesudomino Idflieg ir nebuvo patvirtintas serijinei gamybai. Pagrindiniais jo trūkumais buvo įvardinti labai prastas matomumas į priekį ir žemyn bei siauros važiuoklės sąlygojamas sudėtingas tupdymas. Dėl pastarosios priežasties vienintelis pagamintas egzempliorius sudužo bandymų metu.
