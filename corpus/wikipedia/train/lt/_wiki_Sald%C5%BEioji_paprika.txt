Saldžioji paprika – bulvinių  šeimos augalas, viena iš kultūrinių vienametės paprikos  veislių.
Augalas vienmetis, žolinis, iki 60 cm aukščio. Stiebas status, plikas, viršuje šakotas. Lapai ilgakočiai, kiaušiniški, vientisi, lygiakraščiai, užaštrintomis viršūnėlėmis. Žydi liepos-rugpjūčio mėnesiais baltais, pavieniais arba po 2-3 žiedais, susitelkusiais lapų pažastyse. Vaisius – daugiasėklė, stambi, raudona  pailga, ankštinė uoga. Vaisiai subręsta rugpjūčio-rugsėjo mėnesiais.
Lietuvoje auginama šiltnamiuose, paprastai ne masinei produkcijai. Nepaisant to, kad saldžiosios paprikos priklauso Capsicum genčiai, vaisiuose nėra kapsicino, suteikiančio aitrumo, todėl saldžiosios paprikos yra neaitrios. Naudojama kaip prieskonis salotoms, troškiniams, konservams, sriuboms, dažnai ruošiama įdaryta paprika.
