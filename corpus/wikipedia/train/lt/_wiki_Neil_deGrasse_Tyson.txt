Neilas Degrasas Taisonas  – JAV astrofizikas, rašytojas, laidų autorius, populiaraus mokslo skleidėjas. Nuo 1996 m. Neilas Taisonas yra Haideno planetariumo vadovas. Šis planetariumas yra Amerikos istorijos muziejaus dalis. Jame 1997 m. N. Taisonas įkūrė astrofizikos departamentą.
Mokslininkas mokėsi Harvardo, Teksaso ir Kolumbijos universitetuose. 1996 m. pradėjęs vadovauti Haideno planetariumui jis prižiūrėjo 210 milijonų JAV dolerių vertės atnaujinimo darbus, kurie buvo baigti 2000 m.
Nuo 1995 iki 2005 m. kas mėnesį N. Taisonas rašydavo straipsnius „Natural History“ žurnalui. Tuo pačiu metu jis rašė ir žurnalui „Star Date“, kuriame atsakinėdavo į skaitytojų klausimus apie visatą ir kosmosą.
2001 ir 2004 m. N. Taisonas buvo paskirtas JAV prezidentų į atitinkamų metų šalies kosmoso tyrinėjimų planavimo komisijas. 2004 m. mokslininkui įteikta NASA visuomeninės veiklos medalis.
Nuo 2006 iki 2012 m. N. Taisonas vedė TV laidą apie mokslą „Nova ScienceNow“. Nuo 2009 m. jis vedė savaitinę radijo laidą „StarTalk“, kuri nuo 2015 m. rodoma ir „National Geographic“ TV kanale. 2014 m. N. Taisonas vedė dokumentinį serialą „Cosmos: A Spacetime Odyssey“.
2015 m. Nacionalinė JAV mokslo akademija įteikė N. Taisonui medalį už „neįtikėtiną indėlį į visuomenės sudominimą visatos stebuklais“. 1 
