Apaporisas  – upė daugiausia pietryčių Kolumbijoje; Kaketos kairysis intakas . Prasideda susiliejus Tunijos  ir Achachu upėms į pietvakarius nuo San Fernando. 1  Teka į pietvakarius Amazonės lyguma pro Gvavjarės, Kaketos, Vaupeso ir Amazonės departamentus. Smarkiai vinguriuoja, prateka Čiribiketės aukštumų nacionalinio parko pakraščiu. Pačiame žemupyje, po santakos su Taraira, Apaporisas pasuka į pietus ir ~50 km teka Kolumbijos–Brazilijos  siena. Įteka į Kaketą  ties Vila Bitenkūro  gyvenviete Brazilijoje.
Didžiausi intakai: Kananaris, Pira Parana, Taraira .
Vaga slenkstėta, yra krioklių . Vietomis teka uolų tuneliais. 2 
Apaporiso baseinas labai atokus ir retai apgyvendintas. Jame įsikūrę indėnai makunai, tanimukai, juhapai, jaunai, kabijariai, letuamai. Daugelis jų labai mažai paveikti civilizacijos. 3  Upės baseine gyvena labai retas kaimanų porūšis – Apaporiso kaimanas . 4 
2012 m. Kolumbijos režisierius Antonijus Doradas Sunjiga  apie upę ir jos pakrančių tautas sukūrė dokumentinį filmą „Apaporisas: džiunglių paslaptys“ .
