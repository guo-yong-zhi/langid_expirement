Karolis Kristijanas Langsdorfas  – vokiečių matematikas, 1804–1806 m. Vilniaus universiteto taikomosios matematikos profesorius, Heidelbergo universiteto prorektorius.
Karolis Kristijanas Langsdorfas gimė 1757 m. gegužės 18 d. Bad Nauheimo mieste, Vokietijoje, archyvaro Georgo Melchioro Langsdorfo ir jo žmonos Marijos Margaritos šeimoje. 1773 m. jaunasis Langsdorfas baigė gimnaziją ir įstojo į Getingeno universitetą studijuoti filosofijos, jurisprudencijos ir matematikos. 1776–1777 m. mokėsi Gyseno universitete. 1 
1781 m. Langsdorfui suteiktas filosofijos mokslų daktaro vardas Erfurto universitete. Vasaros metu skaitė matematikos paskaitas Gyseno universitete docento pareigose. 1 
1781–1784 m. buvo paskirtas žemės teismo teisėju Miulcheime prie Meino, 1784 m. dirbo inspektoriumi Gerabrone, dab. Badene – Viutemberge. 2 
1796–1804 m. Langsdorfui Erlangeno universitete suteiktas matematikos profesoriaus vardas. Šiame universitete dirbdamas jis pagerino technologijų kabinetą. 1  2 
Karolis Kristijanas Langsdorfas 1804 m. buvo pakviestas dėstyti į Vilniaus universitetą. Buvo išrinktas taikomosios matematikos profesoriumi. 3  4  Dėstė teorinę mechaniką, mašinų mokslą ir technologiją. Vilniaus universitete Langsdorfas tedėstė dvejus metus. 1806 metais negalėdamas pragyventi su gausia šeimyna už 2000 rb. atlyginimo per metus, išvyko. 3 
Išvykęs iš Vilniaus Langsdorfas dirbo Heidelbergo universiteto Filosofijos fakulteto matematikos profesoriumi. Palaikė ryšius su Vilniaus universitetu. 1808 m. jis tapo Heidelbergo universiteto Filosofijos fakulteto dekanu, 1809 m. – prorektoriumi. 1  2 
Langsdorfas mirė 1834 m. birželio 10 d. Heidelberge.
