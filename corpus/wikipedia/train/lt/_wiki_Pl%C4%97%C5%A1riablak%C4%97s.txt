Plėšriablakės  sin. blakės plėšrūnės  – plėšri blakių šeima.
Šiai šeimai priklauso 7–40 mm ilgio, dažniausiai tamsūs, rečiau ryškiai raštuoti, tvirto sudėjimo vabzdžiai. Dažniausiai jų kūnas yra gana platus, pailgas, o kojos stiprios. Tačiau yra ir tokių rūšių, kurioms būdingas ypač siauras kūnelis, o kojos yra ilgos ir siūliškos. Galva cilindriška, pailga. Straubliukas trumpas, storas ir sulenktas, dažniausiai sudarytas iš 3, kartais iš 4 narelių. Antenų nareliai maždaug vienodo storio, ilgi, ploni, dažniausiai iš 4 narelių. Prieškrūtinėlė su randuotu grioveliu, kuris veikia kaip garsinis aparatas, skleidžiantis girgždantį garsą.
Šios blakės gyvena ant medžių, tarp žolių, dirvos paviršiuje, o kai kada ir paukščių lizduose, graužikų urvuose, po akmenimis. Pastebėta, kad jos labai aktyvios naktį, o dieną dažniausiai slepiasi. Šios blakės yra plėšrios ir labai ėdrios: užpuola kitus vabzdžius, straubliuku įduria, nužudo bei išsiurbia. Didesnių plėšriablakių įdūrimas žmogui labai skausmingas. Kai kurios šios šeimos atstovės yra kraujasiurbės ir Centrinėje bei Pietų Amerikoje platina žmogui labai pavojingą Čagaso ligą.
Paplitusios visame pasaulyje, tačiau dauguma plėšriablakių gyvena atogrąžų ir paatogrąžių kraštuose.
Iš viso yra apie 7000 šių blakių rūšių. Europoje gyvena 115 rūšių, o Lietuvoje aptikta tik 7 rūšys:
