Kristupas Švernickis   – vienuolių Marijonų kunigas, 1852 m. ištremtas į Irkutską, kur tapo viso Sibiro, Didžiausios pasaulyje katalikų parapijos kunigu. 1888 m. popiežius Leonas XIII nominavo kunigą Sibiro apaštalu.
Gimė 1814 m. rugsėjo 8 d. Varnupiuose. Tėvas Adomas Švernickis, motina Kotryna Voclavskaitė, tėvai sūnų pakrikštijo Juozapu, bet vėliau būdamas vienuoliu jis pasikeitė savo vardą į Kristupas. Būdamas 7 metų pradėjo lankyti Marijampolės mokyklą, vėliau perėjo mokytis į Marijonų vienuoliams priklausiusią mokyklą. 1831 m. sukilimo metu užsirašė savanoriu į ulonus. Sukilimo metu buvo du kartus sužeistas Stočeko mūšyje ir Nova Viešo mūšyje. Nusilpus sukilimui grįžo į vienuolyną, kur 1832 m. baigė mokslus.
1837 m. gruodžio 24 d. Seinuose įšventintas į kunigus. Būdamas kunigu dirbo su kurčiais žmonėmis Varšuvoje, kur prisidėjo prie kurčiųjų mokyklos atidarymo. Taip pat įkūrė ir mokytojavo panašioje mokykloje Marijampolėje. 1846 m. suimtas už anticarinę veiklą ir pasodintas į Varšuvos citadelę, kur praleido 5 metus. 1852 m. ištremtas į Irkutską. Atvykęs į šį miestą tapo vietos bažnyčios kunigo Hacickio padėjėju. 1855 m. carinė valdžia atleido kunigą nuo bausmės, tačiau šis pasirinko likti Irkutske. 1856 m. mirus kunigui, tapo Irkutsko bažnyčios kunigu.
Po 1863 m. sukilimo į Irkutską buvo ištremtas kunigas Rapolas Kalinauskas, kuris sėmėsi daug gerų pavyzdžių iš Švernickio veiklos. 1879 m. sudegė Irkutsko bažnyčia. 1881–1885 m. Švernickio pastangomis buvo pastatyta nauja Irkutsko katalikų bažnyčia, šalia kurios buvo įrengti našlaičių namai. 1894 m. sausį kunigas buvo užpultas ir sumuštas, nuo sunkių sužalojimų nebeatsigavo ir mirė 1894 m. lapkričio 26 dieną.
