Aleksas Ambrozaitis  – klarnetininkas ir chorvedys.
1939 m. baigė Kauno konservatoriją , grojo Kauno ir Vilniaus radiofonuose, buvo Vilniaus simfoninio orkestro koncertmeisteris. Klarnetininkų konkurse Maskvoje laimėjo antrąją vietą. 1944 m. pasitraukęs į Vokietiją, dar tobulinosi pas įvairius pedagogus. Iš ten buvo pakviestas į Rio de Žaneiro simfoninį orkestrą, koncertavo teatre ir per radiją. 1950 m. apsigyveno San Paule, kur vadovavo Šv. Juozapo parapijos Lietuvių bendruomenės chorui. Jo koncertinėse programose buvo sudėtingų dainų ir giesmių: V. Paulausko „Jūreivių maršas“, J. Žilevičiaus „Anoj pusėj ežero“, J. Strausso „Žydrasis Dunojus“, J. Dambrausko „Malda už Tėvynę“, J. Strolios „Parveski, Viešpatie“, Sanctus ir Benedictus iš F. X. Arenso mišių „Exultate Deo“ ir kt. 1953 m. Brazilijos klarnetininkų konkurse A. Ambrazaitis laimėjo pirmąją premiją. 1954 m. vėl buvo pakviestas groti į Rio de Žaneiro simfoninį orkestrą. 1956 m. persikėlė į Kanadą ir apsigyveno Montrealyje. Pradėjo vadovauti Aušros Vartų lietuvių parapijos reprezentaciniam mišriajam chorui, nuo 1957 m. grojo karalienės Elžbietos karališkajame orkestre, įstojo į Montrealio muzikų uniją. Aušros Vartų parapijos chorą parengė 1964 m. Pasaulinės parodos Lietuvių dienos šventei Niujorke. 1971 m. pradėjo vadovauti Toronto „Varpo" mišriajam chorui, kuris dalyvavo 1971 m. 4-ojoje JAV ir Kanados lietuvių dainų šventėje Čikagoje . 1975 m. l – ajai Kanados lietuvių dainų ir tautinių šokių šventei parengė Hamiltono Aušros Vartų parapijos chorą, buvo vienas šios šventės dirigentų. 1 
