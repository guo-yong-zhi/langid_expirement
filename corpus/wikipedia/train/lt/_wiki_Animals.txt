Animals – koncepcinis anglų progresyviojo roko grupės Pink Floyd albumas, išleistas 1977 metų sausio 23 dieną Jungtinėje Karalystėje ir vasario 2-ąją JAV. Šio albumo stilius skiriasi nuo nuo Pink Floyd ankstyvosios kūrybos. Nesutarimai, prasidėję šio albumo įrašymo metu, lėmė, kad įrašant The Wall albumą iš grupės buvo atleistas Ričardas Raitas. Taip pat In The Flesh turo metu, kuris buvo skirtas albumui populiarinti, įvyko incidentas, kurio metu Rodžeris Votersas spjovė į publiką, taip galiausiai sukurdamas pagrindą The Wall albumui.
Manoma, kad albumui didelę įtaką padarė Džordžo Orvelo knyga „Animal Farm“ . Rodžeris Votersas albume kritikuoja kapitalizmą ir metaforiškai sugretina visus žmones su trimis gyvūnais: šunimis, kiaulėmis ir avimis. Šunys – bejausmiai ir godūs pinigų valdomi verslininkai, sergantys didybės manija, gyvenantys negailestingame „šuo valgo šunį“ pasaulyje. Kiaulės reprezentuoja veidmainiškus, valdžios ištroškusius politikus, kurių įsakymus nuolankiai vykdo šunys. Šunys ir kiaulės valdo avis - paprastus ir lengvai apkvailinamus žmones, kurie aklai tiki politikais ir verslininkais.
„Pigs On The Wing“ – kūrinys, padalintas į dvi dalis, kurios yra pirma ir paskutinė albumo dainos. Pasak įvairių interviu, ši daina buvo parašyta Rodžerio Voterso kaip meilės įrodymas žmonai. Šios dvi dalys yra visiška priešingybė likusiems, pilniems neapykantos žmonėms, albumo kūriniams. „Pigs On The Wing“ norėta pasakyti, kad tik visi kartu galime įveikti savo ydas.
„Dogs“ pasakoja apie verslininkus, kurie naikina patys save ir viską aplinkui per beatodairišką siekį patenkinti savo ego ir kilti karjeros laiptais.
„Pigs “ kalbama apie visuomenės „grietinėlę“. Turtingus ir galingus žmones, kurie manipuliuoja likusia visuomenės dalimi, skatindami ją būti žiauria bei galvažudiška, taip stengdamiesi patys išlikti galingi.
„Sheep“ simbolizuoja žemiausią visuomenės socialinę klasę, kuri yra išnaudojama, tačiau pati to nesupranta.
Visuose kūriniuose, išskyrus antrąjį, pagrindinis vokalistas buvo Rodžeris Votersas.
