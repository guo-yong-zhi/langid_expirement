Kunigo šaltinis – šaltinis, trykštantis Birštono savivaldybėje, Druskų miške, Nemuno kairiajame krante, priešais Birštono miestą, Turistų gatvėje . Šaltinį žymi drožinėta rodyklė, šlaite įrengti nusileidimo laiptai. Šaltinio versmė garsėja vandens tyrumu, tinkamumu gerti. 1  
Anksčiau šaltinis buvo kunigo pievos šlaite, o Nemunui išplatėjus, atsidūrė prie pat upės. Nuo gatvės prie jo prieiti buvo sudėtinga, nes nukastas šlaitas apaugo tankiais brūzgynais. Pasiekti jį buvo galima tik iš Nemuno pusės. Tvirtinant Nemuno krantą, šaltinio srovė buvo nukreipta į vamzdį. Nuo 2006 m. šaltinio prieigas pradėta prižiūrėti – kasmet šalinti ataugančių krūmų sąžalynus. 2014 m. stačiame šlaite iš drebulinių pusrąsčių įrengti laiptai su turėklais. Šaltinis tapo pritaikytas lankymui Lietuvai pagražinti draugijos Birštono skyriaus, Prienų miškų urėdijos, Alksniakiemio bendruomenės narių dėka. 2 
Kraštotyrininkai nurodo, kad tarpukariu Birštone poilsiaudavę daug kunigų, kurie apsistodavę dantisto Igno Šablausko viloje. Tenykščio šulinio vanduo nebuvo labai tinkamas gerti, todėl kai kurie kunigai valtimis nuplaukdavo vandens iki šaltinio. Nuo to laiko jis ir vadinamas Kunigo šaltiniu. 3  1 
Žmonės pasakoja apie jo gydomąsias galias. Prisimenama, kad senovėje moterys prie šio šaltinio skalbdavo ir žiemą, mat jis neužšaldavęs. Per Jonines vietiniai vyrai lygiai 24 valandą eidavo nusiprausti prie šaltinio ir parsinešti gyvojo vandens. 1  
