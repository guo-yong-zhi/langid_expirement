Jeiskas  – miestas Rusijoje, Krasnodaro krašte, jūrų uostas prie Azovo jūros ; rajono centras. Į miestą veda Rostovo prie Dono–Krasnodaro geležinkelio atšaka. Yra regioninės reikšmės oro uostas. Vystoma poligrafinių mašinų, staklių gamyba, statybinių medžiagų, baldų, siuvimo, avalynės, maisto pramonė, laivų remontas. Jeiskas yra pajūrio klimato, balneologijos ir purvo terapijos kurortas. 1  2  Prie miesto driekiasi smėlingi paplūdimiai, už 40 km į pietus yra Chanskojės ežeras su sanatorijomis. Plėtojamas vėjo burlenčių sportas. Mieste veikia aukštoji karinių oro pajėgų mokykla, istorijos ir kraštotyros, dailės muziejai, okeanariumas. Yra XIX a. architektūros paminklų, gausu parkų, skulptūrų.
1777–1778 m. dabartinio Jeisko vietoje Krymo totoriai pastatė Chano tvirtovę. 1848 m. pastatytas jūrų uostas ir įkurtas Jeisko miestas. Per Krymo karą miestą nuniokojo anglų laivynas. XX a. pr. miestas tapo svarbiu prekybiniu centru, atvestas geležinkelis, ėmė kurtis sanatorijos. 1942 m. subombarduotas vokiečių. Tarybiniais metais Jeiske buvo surinkinėjami atrakcionai, veikė sanatorija, buvo karinis miestelis.
