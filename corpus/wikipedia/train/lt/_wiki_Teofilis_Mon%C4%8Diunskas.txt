Teofilis Mončiunskas  – sovietinis partinis veikėjas.
1925–1926 m. tarnavo Lietuvos kariuomenėje. 1936 m. mokėsi Darbo rūmų liaudies universitete, 1938 m. Amatų rūmų krosnininkų kursuose, 1939 m. Kaišiadorių amatų mokykloje. 1939 m. įstojo į Šaulių sąjungą. 1 
Sovietams okupavus Lietuvą, 1940–1941 m. Trakų apskrities vartotojų kooperatyvų sąjungos pirmininkas. SSRS-Vokietijos karo pradžioje 1941 m. birželio mėn. pasitraukė į SSRS. Nuo 1942 m. tarnavo 16-ojoje lietuviškojoje šaulių divizijoje. 1942 m. liepos mėn. atsiųstas į Lietuvą organizuoti ginkluoto pogrindžio. Vienas iš nedaugelių Rūdninkų girioje veikusių sovietinių partizanų dalinių vadų lietuvių. Būrio „Už tėvynę“ komisaras, nuo 1944 m. pavasario – Trakų brigados vadas; slapyvardis Žvirblis. Jo vadovaujami partizanai ir diversantai sprogdino vokiečių karinius ešelonus, tiltus, geležinkelis bėgius, gadino ryšių linijas, nukovė vokiečių kareivių. Kartu terorizavo Rytų Lietuvos valstiečius, kaimų savisaugininkų nuginklavimo pretekstu su kitais planavo ir vykdė baudžiamąsias operacijas Dargužiuose, Bakaloriškėse ir kitur. Redagavo nelegalią partizanų spaudą.
1944 m. liepos mėn. – 1945 m. Trakų apskrities Vykdomojo komiteto pirmininkas. 1945 m. balandžio mėn. – 1949 m. vasario mėn. LKP Raseinių apskrities komiteto I sekretorius. 1949–1950 m. LSSR žemės ūkio ministro pavaduotojas, 1950–1954 m. ministerijos politinio sektoriaus viršininkas. 1954–1956 m. sovietinių ūkių ministro pavaduotojas. 1956–1958 m. Vilniaus miesto Stalino rajono Vykdomojo komiteto pirmininkas. 2 
1949–1952 m. LKP CK narys. 1947–1955 m. LSSR AT deputatas, 1947–1951 m. LSSR AT Prezidiumo pirmininko pavaduotojas. 3  1950–1956 m. Lietuvos medžiotojų ir žvejų draugijos pirmininkas.
1964 m. jis filmuotas kino kronikoje „Tarybų Lietuva“ Nr. 25-26, režisierė Ana Pavlova. 4 
