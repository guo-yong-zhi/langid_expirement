Koordinatės: 54°25′11″š. pl. 23°13′27″r. ilg.  /  54.4198°š. pl. 23.2243°r. ilg.  / 54.4198; 23.2243
Kalvarijos gimnazija – dieninė, savarankiško mokymosi bendrojo lavinimo mokykla Kalvarijoje, J. Basanavičiaus g. 16, vykdanti pradinio, pagrindinio ir vidurinio ugdymo programas. Įstaigos kodas 190379992.
1864 m. parapinė mokykla uždaryta, jos vietoje atsirado rusiška liaudies mokykla, kuri po kiek laiko tapo dviklase. 1908 m. Kalvarijoje įsikūrė lietuviška „Žiburio“ draugijos pradžios mokykla, kuri veikė iki 1914 m. 1916 m. įkurta pusiau vokiška mokykla, kuri 1918 m. pertvarkyta į lietuvišką, nuo 1919 m. 4 klasių progimnazija, nuo 1936 m. vidurinė, nuo 1944 m. 8 klasių gimnazija, nuo 1949 m. vidurinė, nuo 2007 m. Kalvarijos gimnazija.
1705 m. prie naujai pastatytos Kalvarijos bažnyčios įkurta parapinė mokykla. 1777 m. joje mokėsi 28 miestiečių ir valstiečių vaikai, 1790 m. – 30 mokinių. Mokytoju dirbo Leonas Prokopavičius. 1819 m. Kalvarijos parapinėje mokykloje mokėsi 47 mokiniai. Mokoma buvo lenkų kalba. Mieste veikė ir evangelikų-reformatų mokykla, kurioje mokėsi čia gyvenusių vokiečių vaikai. Kalvarijoje gyveno daug žydų, veikė ir žydų pradžios mokykla. 1841 m. įkurta dar ir amatų mokykla. Po 1863 m. sukilimo numalšinimo 1864 m. parapinė mokykla uždaryta, jos vietoje atsirado rusiška liaudies mokykla, kuri po kiek laiko tapo dviklase. Lietuviškai buvo galima mokytis tik slaptose daraktorių mokyklose, kurių Kalvarijos krašte būta nemažai.
1908 m. Kalvarijoje įsikūrė lietuviška „Žiburio“ draugijos pradžios mokykla, kuri veikė iki 1914 m. Pirmuoju jos mokytoju buvo J. Juškevičius, vėliau V. Žičkauskas. Mokydavosi iki 80-90 mokinių. Kilus Pirmajam pasauliniam karui mokykla uždaryta. Nuo 1916 m. Kalvarijoje veikė pusiau vokiška mokykla, kuri 1918 m. pertvarkyta į lietuvišką. 1919 m. Kalvarijoje įsteigta 4 klasių progimnazija, kuri iki 1936 m. vadinta vidurine mokykla. Joje mokydavosi 150- 190 mokinių. Veikė ir pradžios mokykla, kurioje mokydavosi iki 500 mokinių. Šios mokyklos vedėjais yra buvę Matas Balčiūnas, Vincas Burba, Juozas Sulžickas, Antanas Juodeška. Kalvarijoje dar veikė ir žydų, vokiečių ir lenkų pradžios mokyklos bei žydų progimnazija.
1944 m. progimnazija pertvarkyta į 8 klasių gimnaziją, kuri pirmąją abiturientų laidą išleido 1946 m. 1949 m. rugsėjo 1 d. gimnazija, sujungus ją su pradžios mokykla, pertvarkyta į Kalvarijos vidurinę mokyklą. 1968 m. ji buvo pavadinta revoliucionieriaus Broniaus Leono-Pušinio vardu. 1989 m. vėl pavadinta Kalvarijos vidurinė mokykla. 1963 m. mokytojos Marijos Makarskaitės rūpesčiu buvo įkurtas mokykloje muziejus, kuris 1990-1993 m. išplėstas ir tapo Kalvarijos krašto etnografijos muziejumi. Nuo 1985 m. muziejui vadovauja mokytojas Alvydas Totoris.
1946-2006 m. Kalvarijos vidurinė mokykla išleido 61 abiturientų laidą . Daugiausia mokinių yra buvę 1974-1975 m. - 1514, mažiausia - 1991-1992 m., tik 860.
Iki 1954 m. Kalvarijos vidurinė mokykla buvo įsikūrusi keliuose pastatuose Vytauto gatvėje. 1954-1963 m. ji veikė naujai pastatytame pastate Vytauto g. 9, bet sparčiai didėjant mokinių skaičiui, nuo 1963 m. persikėlė vėl į naujas patalpas J. Basanavičiaus g. 16, bet ir čia ėmus trūkti vietos, 1981 m. šalia pastatytas priestatas. 
2006 m. rugsėjo 25 – spalio 3 d. vykdant 2006 m. rugsėjo 18 d. Marijampolės apskrities viršininko įsakymą Nr. V-319 „Dėl Kalvarijos vidurinės mokyklos vidurinio ugdymo programos vertinimo“ atliktas mokykloje vykdomos vidurinio ugdymo programos vertinimas. Remiantis akreditavimo komisijos išvadomis Lietuvos respublikos švietimo ir mokslo ministrė 2007 m. sausio 4 d. akreditavo Kalvarijos vidurinėje mokykloje vykdomą vidurinio ugdymo programą. Kalvarijos savivaldybės taryba 2007 m. sausio 25 d. nusprendė pertvarkyti Kalvarijos vidurinę mokyklą į Kalvarijos gimnaziją, vykdančią akredituotas vidurinio ugdymo, pagrindinio ir pradinio ugdymo programas. 2007 m. gegužės 8 d. Kalvarijos vidurinei mokyklai suteiktas gimnazijos statusas. 2016 m. prijungta Alksninės pagrindinė mokykla, 2019 m. – Kalvarijos suaugusiųjų mokykla.
Progimnazija
Gimnazija
Vidurinė mokykla
Gimnazija
Administracija
