
Antonov A-15 – Sovietų Sąjungoje sukurtas pilnai metalinis vienvietis sportinis atvirosios klasės sklandytuvas.
A-15 buvo kuriamas kaip aukšto sportinio meistriškumo sklandytuvas, skirtas varžybos ir rekordniams skrydžiams, siekiant įgyvendinti sovietinius aukščiausios klasės sporto reikalavimus. Sklandytuvas taip pat buvo sertifikuotas akrobatiniam skraidymui.
Pirmasis sklandytuvo skrydis įvyko 1960 m. kovo 26 d. Kalbama, kad tai buvo vienas mėgiamiausių O. Antonovo kūrinių, į kurį jis sudėjo visas tuo metu turėtas technologines inovacijas. Dėl brangumo ir technologinio sudėtingumo gamyba nutraukta 1967 m. 1  2 
Su šio modelio sklandytuvais buvo pasiekta 20 SSRS ir keletas pasaulio rekordų. Vienas tokių – Michailo Voretennikovo 100 km trikampyje pasiektas vidutinis 110 km/val. greitis, 3  o 1960 m. birželio mėn. pasiektas pasaulio skrydžio nuotolio rekordas – 714,023 km.
A-15 tradiciškai buvo skiriami tik geriausiems pilotams. Iš SSRS buvo eksportuota tik keletas egzempliorių; žinoma, kad 2 buvo parduoti į Vengriją, 1 – į Čekoslovakiją, 1 – į Nyderlandus.
XXI a. trečiojo dešimtmečio pradžioje buvo žinoma apie 4 skrydžiams tinkamos būklės A-15, vienas jų – Lietuvoje , 4  vienas – Vengrijoje, vienas – Vokietijoje ir vienas – JAV.
A-15 – pilnai metalinis vidursparnis monoplanas su 45 laipsnių kampu išdėstyta „V“ formos uodega. Fiuzeliažą sudaro 19 špangautų, sujungtų vamzdeliais. Iš vieno lonžerono sudarytiems sparnams panaudotas ne SSRS, o JAV sukurtas profilis – NACA 64-618 prie sparno pagrindo, pereinantis į NACA 64-616 prie sparno galiuko. Sparnuose įrengtas 50 litrų vandens balasto bakas. Sparnuose sumontuota galinga mechanizacija – Faulerio tipo užsparniai, oro stabdžiai – spoileriai. Važiuoklė – mechaniškai įtraukiamas pagrindinis ratukas ir uodegos šliaužiklis.
Į sklandytuvą montuoti akląjam skraidymui reikalingi prietaisai, deguonies balionas, taip užtikrinant galimybę siekti rekordų ir sudėtingomis oro sąlygomis.
Antonovo konstruktorių biuro skelbiamais duomenimis buvo pagaminta 60 šių sklandytuvų. 1  Kituose šaltiniuose pateikiami skaičiai nuo 350 iki 353. 5 
