Jatkonys  – buvęs kaimas Kaišiadorių rajono savivaldybėje, dabar esantis Kaišiadorių miesto teritorijoje. Gyvenvietė cariniame žemėlapyje 1890 m. pažymėta dabartinės Vytauto Didžiojo gatvės vakarinėje dalyje ties vingiu palei geležinkelį, 1  nors kaimą menanti Jatkonių gatvė yra labiau į rytus, netoli Kaišiadorių geležinkelio stoties. 2 
1862 m. kovo 15 d. pro Kaišiadorių dvarą ir Jatkonių kaimą nesustodamas pravažiavo pirmasis traukinys, 3  kadangi čia nebuvo geležinkelio stoties. Ji atsirado tik nutiesus dar vieną geležinkelį. 1869 m. buvo sudarytas Liepojos geležinkelio projektas, kuris ties Jatkonimis kaimu turėjo atsišakoti nuo esamos Lentvario-Kauno geležinkelio atšakos ir vesti į didžiausią tuo metu carinės Rusijos uostą – Liepoją. Netrukus šis geležinkelis buvo nutiestas ir 1871 m. spalio 24 d. iš Vilniaus per Jatkonis į Liepoją nauja geležinkelio atšaka išvažiavo pirmasis traukinys. Geležinkelių sandūroje buvo įkurta Jatkonių geležinkelio stotis . Tačiau visi ėmė painioti šios stoties pavadinimą su tuometinės Rusijos-Prūsijos pasienyje buvusia stotimi Eitkūnais, todėl buvo nuspręsta pakeisti stoties pavadinimą į kitą. 1871 m. gruodžio 8 d. Jatkonių geležinkelio stotis pagal netoliese buvusio dvaro pavadinimą pavadinta Kaišiadorių geležinkelio stotimi.
XIX a. pabaigoje Jatkonys – kaimas Trakų apskrities Žiežmarių valsčiuje. 4  Prie Kaišiadorių kaimas prijungtas XX a. tarpukariu.
