Paprastoji bekmanija  – miglinių  šeimos, bekmanijų  genties augalas. Auga Vakarų Azijoje, nuo Turkijos iki Sibiro, Kazachstane, Vidurio ir Pietryčių Europoje,
Augalas daugiametis, sudarantis retus kerus. Jo stiebas status, iki 30–100 cm aukščio. Turi  trumpus šakniastiebius. Žiedus apdulkina vėjas. Žydi liepą–rugpjūtį. Sėklos  subręsta rugpjūtį–rugsėjį. Laikomas pašariniu augalu.
Auga vidutiniškai drėgnose ir drėgnose pievose, vidutiniškai derlingame dirvožemyje, esnant pH 5,8–7,6. Mėgsta gerai apšviestas buveines, bet pakenčia ir dalinį pavėsį, todėl gali būti randami ir retais medžiais apaugusiuose paupiuose.
Lietuvoje paprastoji bekmanija nuo 1992 m. įrašyta į Lietuvos raudonąją knygą. 2  Vienintelė ir, manoma, savaiminė šios rūšies populiacija yra tik ties Merkio ir Varėnės santaka Varėnos rajone. Kitur aptinkami augalai yra užnešti atsitiktinai arba išlikę buvusių pasėlių vietose ir sulaukėję . 3  
