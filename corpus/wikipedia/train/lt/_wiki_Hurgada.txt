Hurgada  – miestas ir didžiausias Egipto turizmo centras prie Raudonosios jūros. Raudonosios jūros muchafazos administracinis centras. Hurgadoje yra apie 160 000 gyventojų, iš kurių apie 10 000 be reikiamų registracijos dokumentų, daugiausia iš miestų prie Nilo.
XX a. pradžioje Hurgada buvo mažas žvejų ir britų naftos žvalgytojų kaimelis Raudonosios jūros pakrantėje. Iš karinio atspirties punkto į kurortą Hurgada pradėjo transformuotis tik po Kemp Deivido susitarimų tarp Egipto ir Izraelio. 
1978 m. tuometinis naujasis Raudonosios jūros provincijos gubernatorius generolas majoras Jusefas Afifis ėmėsi ekonominių reformų. Jos prisidėjo prie to, kad XX a. 9-ame dešimtmetyje amerikiečių, europiečių ir arabų investuotojai šią gyvenvietę pavertė pagrindiniu Egipto Raudonosios jūros kurortu. 
Didžiąją dalį turistų sudaro atvykstantieji iš Vokietijos, Anglijos, Rusijos ir NVS šalių. Netoli miesto yra tarptautinis Hurgados oro uostas.
Hurgados aglomeraciją, išsidriekusią apie 40 km palei jūrą sudaro:
Hurgadoje ir jos apylinkėse yra apie 20 km balto smėlio pliažų, kurie prieinami praktiškai tik viešbučių klientams. Viešbučių kompleksai turistams siūlo vandens sporto  paslaugas. Pietinėje kurorto dalyje yra keli lengvai pasiekiami koraliniai rifai, tačiau geriausios vietos yra šiek tiek toliau nuo kranto. Iš Hurgados jachtų uosto turistams organizuojami nardymo safariai į tolimesnius Raudonosios jūros rifus. 1 
Apie 20 km į pietus nuo Hurgados oro uosto suplanuotas prabangus kurortas Sahl Hasheesh šiuo metu tik pradėtas ir sustabdytas. Čia suplanuotos 5 skirtingos golfo aikštės, įlanka ir virš 11 km ilgio palmių dengiama promenada. 
40 km į pietus nuo Hurgados yra Šem El Naga, kurio paplūdimiai, ko gero, įstabiausi šioje pakrantėje. Dar toliau į pietus yra Makadi Bay, Soma Bay, Safagos kurortai , Osmanų imperijos uostas El Kuseiras , Marsa Alamas  ir Baranis .
5 km į šiaurę nuo Hurgados yra El Guna kurortas, nauja lagūnų kertama poilsiavietė, į kurią neįleidžiami egiptiečiai, jei tik jie jame nedirba. Tik XX a. devintajame dešimtmetyje egiptiečių architekto Samih Sawiris įkurta El Guna buvo nuolat vystoma ir kur anksčiau tebuvo smėlėtos dykumos juosta tarp jūros pajūrio kalnų dabar yra iš viešbučių kompleksų ir apartamentų sudarytas nedidelis miestelis. Jis išsidėstęs keliose kanalais jungiamose salose ir todėl dar vadinamas Egipto Venecija.
Hurgados klimatui būdingas nedidelis kritulių kiekis, tik švelnios žiemos mėnesiais būna keletas lietingų dienų. Padėtis prie Raudonosios jūros lemia tai, kad aukščiausia temperatūra dieną mažai skiriasi nuo žemiausios temperatūros naktį, paprastai šis skirtumas yra apie 5°C  2 .
