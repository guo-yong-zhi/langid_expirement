Harpija  – plėšrus vanaginių  šeimos paukštis, su pilkomis, juodomis ir baltomis plunksnomis ir ilga dryžuota uodega. Turi dvigubą skiauterę, stiprų snapą ir labai storas, galingas kojas. Tai labai stambus paukštis, sveria 4-9 kg, ištiesti sparnai yra daugiau kaip 2 metrai. Harpija labai vikri, todėl gali skraidyti tarp medžių viršūnių ir gaudyti grobį. Gaudo tinginius, gyvates, driežus, papūgas ir net beždžiones. 
Gyvena Meksikos pietinėje dalyje ir paplitusi iki Pietų Amerikos centrinės dalies. Lizdą suka aukštai medžiuose. Dažnai tupi ant nudžiuvusių šakų ir stebi žemiau esančią lają bei ieško grobio. Šio paukščio populiacija nyksta, kadangi kertami miškai ir ardomos natūralios jų gyvenimo buveinės.
