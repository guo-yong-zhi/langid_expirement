Ο Γιώργος Γεωργίου είναι Ελληνοκύπριος πολιτικός. Διετέλεσε βουλευτής στην Εκλογική Περιφέρεια Λεμεσού εκλεγμένος με το ΑΚΕΛ 1  και δήμαρχος, αντιδήμαρχος και δημοτικός σύμβουλος Δήμου Κάτω Πολεμιδιών. 1  
Ο Γιώργος Γεωργίου γεννήθηκε στη Βασίλεια στις 26 Ιουνίου 1961. 1  Ομιλεί, πέρα από την ελληνική, την αγγλική γλώσσα. 1  Σπούδασε ιστορία και αρχαιολογία στο Πανεπιστήμιο Ιωαννίνων. 1  Στη συνέχεια έκανε μετεκπαίδευση στην ιστορία στο Βασιλικό Κολέγιο του Λονδίνου και στη βυζαντινή αρχαιολογία στο Καθολικό Πανεπιστήμιο της Λέουβεν. 1  Έχει εργαστεί ως φιλόλογος. 2 
Είναι νυμφευμένος με τη Σοφία Μούζουρου και έχει τέσσερις κόρες. 1  Διαμένει στα Κάτω Πολεμίδια. 2 
Στις Δημοτικές εκλογές του 1991 εκλέχθηκε δημοτικός σύμβουλος στον Δήμο Κάτω Πολεμιδιών με το ΑΚΕΛ, θέση στην οποία επανεκλέχθηκε στις Δημοτικές εκλογές του 1996. 1  Στη δεύτερη αυτή θητεία του εκλέχτηκε στη θέση του αντιδημάρχου. 1  Στις Δημοτικές εκλογές του 2001 εκλέχθηκε Δήμαρχος Κάτω Πολεμιδιών, θέση στην οποία επανεκλέχθηκε στις Δημοτικές εκλογές του 2006 και στις Δημοτικές εκλογές του 2011. 1  Παρέμεινε στη θέση του δημάρχου έως την εκλογή του στη θέση του βουλευτή τον Μάιο του 2016. 1  3 
Την περίοδο 2004-2007 διετέλεσε παρατηρητής της εθνικής αντιπροσωπίας της Κύπρου στην Επιτροπή Περιφερειών της Ευρωπαϊκής Ένωσης. 1  Την περίοδο 2007-2015 ήταν πρόεδρος της εθνικής αντιπροσωπίας της Κύπρου στην Επιτροπή Περιφερειών της Ευρωπαϊκής Ένωσης. 1  Την περίοδο 2015-2016 ήταν μέλος της εθνικής αντιπροσωπίας της Κύπρου στην Επιτροπή Περιφερειών της Ευρωπαϊκής Ένωσης. 1 
Από το 2013 είναι Επαρχιακός Γραμματέας του ΑΚΕΛ Λεμεσού. 2  Από το 2014 είναι μέλος του Πολιτικού Γραφείου του ΑΚΕΛ. 2  Επιπλέον, είναι επικεφαλής του Γραφείου Θαλάσσιων Μεταφορών του ΑΚΕΛ. 2  Από το 2008 είναι μέλος του Εκπαιδευτικού Συμβουλίου Παιδείας. 2 
Στις βουλευτικές εκλογές του 2016 εκλέχθηκε βουλευτής στην Εκλογική Περιφέρεια Λεμεσού με το ΑΚΕΛ για την ΙΑ΄ Κοινοβουλευτική Περίοδο. 4  
Ως βουλευτής, διετέλεσε αναπληρωτής πρόεδρος της Κοινοβουλευτικής Επιτροπής Εσωτερικών και μέλος της Κοινοβουλευτικής Επιτροπής Παιδείας και Πολιτισμού και της Κοινοβουλευτικής Επιτροπής Υγείας. 1 
Διεκδίκησε επανεκλογή στις βουλευτικές εκλογές του 2021 αλλά δεν επανεκλέγηκε. 5 
