Το 2009 διεξήχθησαν γενικές εκλογές στην Ιαπωνία στις 30 Αυγούστου. Το Δημοκρατικό Κόμμα της Ιαπωνίας του Γιούκιο Χατογιάμα  αποκαθήλωσε από την εξουσία το Φιλελεύθερο Δημοκρατικό Κόμμα του πρωθυπουργού Τάρο Άσο πετυχαίνοντας σαρωτική νίκη, με 308 έδρες επί συνόλου 480 εδρών στη Βουλή. Το LDP έλαβε μόνο 119 έδρες και εκείνη ήταν η χειρότερη ήττα που υπέστη ένα κυβερνών κόμμα στην πολιτική ιστορία της Ιαπωνίας. Ο Τάρο Άσο παραιτήθηκε από την ηγεσία του κόμματος έπειτα από την ήττα στις εκλογές 1 .
Στις 31 Μαΐου 2010, λίγο μετά τη συμφωνία με τις ΗΠΑ για διατήρηση της αμερικανικής βάσης στην Οκινάουα, το Σοσιαλδημοκρατικό Κόμμα αποχώρησε από την κυβέρνηση σε ένδειξη διαμαρτυρίας 2 . Στις 2 Ιουνίου 2010 ο Χατογιάμα παραιτήθηκε από την πρωθυπουργία και νέος πρωθυπουργός εξελέγη ο Ναότο Καν στις 4 Ιουνίου 2010.
