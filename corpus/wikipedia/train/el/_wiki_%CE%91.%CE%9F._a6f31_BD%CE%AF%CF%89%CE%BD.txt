Ο Αθλητικός Όμιλος Μινώταυρος Μουρνιών είναι αθλητικός σύλλογος που εδρεύει στις Μουρνιές των Χανίων στην Κρήτη και δραστηριοποιείται στο άθλημα του ποδοσφαίρου. Επίσημο έτος ίδρυσής του είναι το 1932, έμβλημά του ο μυθικός Μινώταυρος, χρώματά του το πράσινο και το λευκό και έδρα του αποτελεί το ιδιόκτητο γήπεδό του στις Μουρνιές. 1  Αποτελεί ένα από τα παλαιότερα και πιο ιστορικά ποδοσφαιρικά σωματεία της Κρήτης, υπήρξε ένα από τα ιδρυτικά σωματεία της Ε.Π.Σ. Χανίων και έχει πολυετή παρουσία στο πρωτάθλημα της Δ΄ Εθνικής κατηγορίας. 2 
Αγωνίζεται στο πρωτάθλημα Α΄ Κατηγορίας της Ε.Π.Σ. Χανίων. 3 
Μέσα από γραπτά κείμενα που σώθηκαν αποδεικνύεται η ύπαρξη ποδοσφαιρικού συλλόγου από τις αρχές του προηγούμενου αιώνα και πιο συγκεκριμένα από το 1903 με ονομασία «Ατρόμητος Μουρνιών», 2  ενώ 26 χρόνια αργότερα, το 1929, μια παρέα φίλων από τις Μουρνιές αποφάσισε την ίδρυση ενός ποδοσφαιρικού συλλόγου με το όνομα «Άρης Μουρνιών». 2  Το 1930 απέκτησε το δικό του οικόπεδο το οποίο μετατράπηκε στο ιδιόκτητο γήπεδό του, 2  όπου και εδρεύει μέχρι σήμερα, ενώ το 1932 και έπειτα από προτροπή του εθνάρχη και συντοπίτη Ελευθερίου Βενιζέλου ο Άρης Μουρνιών μετονομάστηκε σε «Αθλητικός Όμιλος Μινώταυρος Μουρνιών», ονομασία την οποία διατηρεί έως σήμερα. 2 
Ξεκίνησε την επίσημη αγωνιστική του πορεία από τη Β΄ Κατηγορία του τοπικού πρωταθλήματος και το 1948 κατέκτησε το πρωτάθλημα και την άνοδο στην Α΄ Κατηγορία, 2  από την οποία δεν υποβιβάστηκε ποτέ ξανά. Το 1967 αναδείχθηκε για πρώτη φορά πρωταθλητής της Α΄ Κατηγορίας Ε.Π.Σ. Χανίων και ακολούθησαν άλλα δυο πρωταθλήματα το 1968 και το 1970. 2  Το 1968 ως πρωταθλητής Ε.Π.Σ. Χανίων κέρδισε τη συμμετοχή του στην προκριματική φάση του νεοσύστατου πρωταθλήματος πρωταθλητριών Ε.Π.Σ. διεκδικώντας μέσω του οποίου την άνοδο στην Β΄ Εθνική κατηγορία, χωρίς όμως επιτυχία καθώς τερμάτισε στη 2η θέση πίσω από τον Εργοτέλη και μπροστά από τον Α.Ο. Ρεθύμνου και δεν πέρασε στην τελική φάση.
Η πρώτη άνοδος σε εθνική κατηγορία ήρθε το 1982 όποτε και κατακτώντας το πρωτάθλημα Ε.Π.Σ. Χανίων 2  κέρδισε την άνοδο στο νεοσύστατο Εθνικό Ερασιτεχνικό πρωτάθλημα, τη μετέπειτα Δ΄ Εθνική, όπου και αγωνίστηκε για πρώτη φορά τη σεζόν 1982-83. Τη δεκαετία αυτή ακολούθησαν άλλες 2 κατακτήσεις πρωταθλήματος το 1984 και το 1986 καθώς και 3 κατακτήσεις κυπέλλου Ε.Π.Σ. Χανίων το 1985, το 1986 κάνοντας νταμπλ και το 1988, 2  ενώ αγωνίστηκε ξανά στην τέταρτη εθνική κατηγορία τις χρονιές 1984-85 και 1986-87. Τις δυο επόμενες δεκαετίες του 1990 και το 2000 ο Μινώταυρος Μουρνιών κατέκτησε 3 ακόμα πρωταθλήματα το 1991, το 2000 και το 2004 2  και αγωνίστηκε εκ νέου στην Δ΄ Εθνική τις χρονιές 1991-92, 2002-03, 2004-05, 2007-08, 2008-09 και 2009-10, ενώ το 2000 μέσω του πρωταθλήματος πρωταθλητριών Ε.Π.Σ. διεκδίκησε μια ακόμα άνοδο στην Δ΄ Εθνική χωρίς όμως επιτυχία. Το 2005 κατέκτησε και το πρώτο Σούπερ Καπ Ε.Π.Σ. Χανίων που διεξήχθη. 2 
Το 2011 κατέκτησε εκ νέου το πρωτάθλημα αλλά και το Σούπερ Καπ Ε.Π.Σ. Χανίων 2  και τη χρονιά 2011-12 αγωνίστηκε στην Δ΄ Εθνική. Το 2014 κατέκτησε το πρωτάθλημα για 11η φορά και τελευταία μέχρι σήμερα και διεκδίκησε την άνοδο για πρώτη φορά στην Γ΄ Εθνική κατηγορία μέσω αγώνων μπαράζ του πρωταθλήματος πρωταθλητριών Ε.Π.Σ. χωρίς όμως επιτυχία, καθώς τερμάτισε στη 2η θέση του 14ου ομίλου. 2 
