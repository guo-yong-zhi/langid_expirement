 Ο Παντελής Νικολαΐδης  του Νικολάου, ήταν Έλληνας δικηγόρος και πολιτικός. Υπήρξε πρωταθλητής Ελλάδας στο άλμα επί κοντώ. Υπηρέτησε ως βουλευτής με το ΠΑΣΟΚ από τις 20 Νοεμβρίου 1977 ως τον αδόκητο θάνατό του σε τροχαίο δυστύχημα σε ηλικία μόλις 37 ετών.
Γεννήθηκε το 1942. Από πολύ νωρίς ασχολήθηκε με τον αθλητισμό και έγινε μέλος του Ολυμπιακού το 1957 με προπονητή τον Τάκη Βεντίκο. Το 1962 διέκοψε την καριέρα του λόγω τραυματισμού. Επανήλθε στους στίβους έπειτα από δύο χρόνια ακινησίας και το 1968 πέτυχε ατομικό ρεκόρ με 4,80 στο Καυταντζόγλειο. Υπηρέτησε ως χωροφύλακας την ίδια περίοδο και γι' αυτό αποχώρησε από το στίβο. Κατέκτησε το πρωτάθλημα ΣΙΣΜ με την ομάδα της Χωροφυλακής. 3  Πήρε πτυχίο Πολιτικών Επιστημών το 1966 και ολοκλήρωσε τις νομικές του σπουδές το 1975 στην Πάντειο.
Ο Νικολαΐδης εξελέγη δημοτικός σύμβουλος στη Νίκαια στις εκλογές του 1975. Ήταν από τους πρωτεργάτες της επανασύστασης του συλλόγου ΓΣ Κερατσινίου, ο οποίος είχε διαλυθεί από τη χούντα. 4 
Εξελέγη βουλευτής το 1977 με το ΠΑΣΟΚ στη Β'  Πειραιώς. 5  Ο Παντελής Νικολαΐδης συγκέντρωσε συνολικά στις εκλογές του 1977 5.099 ψήφους. 6 
Ως το θάνατό του ήταν πρόεδρος της Χορωδίας Νικαίας.
Σκοτώθηκε σε τροχαίο δυστύχημα που συνέβη στη Γιουγκοσλαβία  στις 28 Οκτωβρίου 1979, μαζί με τη σύζυγό του, Χριστίνα. Ειδικότερα, το αυτοκίνητο που οδηγούσε ο 37χρονος βουλευτής συγκρούστηκε μετωπικά με άλλο ιδιωτικό αυτοκίνητο, που είχε οδηγό έναν Γιουγκοσλάβο αξιωματικό του στρατού. 7  Από τη σύγκρουση σκοτώθηκε και ο Γιουγκοσλάβος οδηγός του άλλου οχήματος , ενώ τραυματίστηκε ο σύγγαμπρος του βουλευτή. 7  Το ζευγάρι μετέβαινε στο Παρίσι, προκειμένου να παραστεί στα εγκαίνια της έκθεσης ζωγραφικής του Κώστα Γραμματόπουλου, αδερφού του σύγγαμπρου του βουλευτή.
Η κηδεία του Νικολαΐδη έγινε παρουσία πλήθους κόσμου στη Νίκαια στις 31 Οκτωβρίου 1979. 3 
Κατέλιπε δύο κόρες. Την κενωθείσα έδρα του εκλιπόντος βουλευτή κατέλαβε ο επιλαχών Άγγελος Περδικούρης. 5 
Το όνομα του Παντελή Νικολαΐδη δόθηκε μετά το θάνατό του στο γήπεδο του Κερατσινίου. Επίσης, καθιερώθηκε από τον ΓΣ Κερατσινίου λαϊκός αγώνας ανωμάλου δρόμου με την ονομασία "Παντελής Νικολαΐδης".
