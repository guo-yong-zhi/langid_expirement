Τα Μουσικά Σύνολα της ΕΡΤ, τα οποία ξεκίνησαν να δημιουργούνται σταδιακά το 1938, πρωτοτύπησαν στην ελληνική μουσική ζωή των τελευταίων πενήντα ετών. Αποτελούνται από την Εθνική Συμφωνική Ορχήστρα, η οποία ιδρύθηκε το 1938, την Ορχήστρα Σύγχρονης Μουσικής που ιδρύθηκε το 1954 και την Χορωδία, η οποία ιδρύθηκε το 1977. Η τελευταία συναυλία των Μουσικών Συνόλων της ΕΡΤ πραγματοποιήθηκε στις 12 Ιουνίου 2013, μία μέρα μετά την ανακοίνωση του κλεισίματος της ΕΡΤ, 1  στο Studio C της Ελληνικής Ραδιοφωνίας στο Ραδιομέγαρο. Aπό το 2014 έως το 2015 τα Μουσικά Σύνολα της ΕΡΤ, αντικαταστάθηκαν από τα Μουσικά Σύνολα της ΝΕΡΙΤ και συγκεκριμένα από την Συμφωνική της ΝΕΡΙΤ αποτελούμενη από 70 μουσικούς. Η Ορχήστρα Σύγχρονης Μουσικής και η Χορωδία της ΕΡΤ δεν περιελήφθησαν στα σχέδια της Κυβέρνησης Σαμαρά.
Μετά την ανακοίνωση ανοίγματος της ΕΡΤ η ιστοσελίδα τους τέθηκε ξανά σε λειτουργία. 2  3  Στις 11 Ιουνίου 2015 μέρα ανοίγματος της ΕΡΤ τα μουσικά σύνολα της έδωσαν μία συναυλία στο ραδιομέγαρο της ΕΡΤ για τον εορτασμό του ανοίγματός της.
Η Εθνική Συμφωνική Ορχήστρα της ΕΡΤ ιδρύθηκε το 1938 4  και θεωρείται από τα πιο δυναμικά και άρτια συμφωνικά συγκροτήματα της Ελλάδας. Καλύπτει κυρίως το ελληνικό και ξένο ρεπερτόριο με ηχογραφήσεις, ζωντανές μεταδόσεις στο ραδιόφωνο και στην τηλεόραση καθώς και σε συναυλίες ανά την Ελλάδα.
Είχε πραγματοποιήσει επανειλημμένες συναυλίες στο Ωδείο Ηρώδου του Αττικού, στο Μέγαρο Μουσικής Αθηνών, στο Φεστιβάλ Πάτρας, στο Φεστιβάλ Βελιγραδίου, στην Όπερα Καΐρου, στο Μόντρεαλ, στην Κολωνία, στο Παρίσι, στην Κωνσταντινούπολη, στο Λίνκολν Σέντερ της Νέας Υόρκης και στο Polytheater του Πεκίνου. Επίσης είχε πραγματοποιήσει και πολλές διεθνείς μουσικές εκδηλώσεις σε συνεργασία με την EBU.
Διευθυντές της υπήρξαν ο Αντίοχος Ευαγγελάτος, ο Γιώργος Σισιλιάνος, ο Σπύρος Φαραντάτος, ο Γιώργος Λυκούδης, ο Franz Litschauer, ο Ευθύμιος Καβαλλιεράτος κ.ά. Σολίστ της Εθνικής Συμφωνικής Ορχήστρας της ΕΡΤ υπήρξαν διάσημοι καλλιτέχνες όπως οι Νταβίντ Όιστραχ, Αγνή Μπάλτσα, Ρολάντο Βιγιαζόν κ.ά.
Η Ορχήστρα Σύγχρονης Μουσικής της ΕΡΤ ιδρύθηκε το 1954 από τον Κώστα Γιαννίδη και τον Άκη Σμυρναίο. Καλύπτει κυρίως το ελληνικό ρεπερτόριο και την κινηματογραφική και θεατρική μουσική. Αποτελούσε τότε, στο έτος της ίδρυσης της "Ελαφράς Ορχήστρας" του ΕΙΡ. 5 
Μετά το 1974, αλλάζει όνομα και γίνεται "Ορχήστρα Ποικίλης Μουσικής". Ύστερα, εμπλουτίζεται με περισσότερους μουσικούς και αλλάζει ξανά ονομασία  και γίνεται "Ορχήστρα Σύγχρονης Μουσικής", όνομα που διατήρησε μέχρι το 2013 .
Είχε πάρει μέρος στα πρώτα Φεστιβάλ του Ελληνικού τραγουδιού ερμηνεύοντας σπουδαίες επιτυχίες των Μίκη Θεοδωράκη, Μάνου Χατζιδάκι, Μίμη Πλέσσα κ.ά.
Η Χορωδία της ΕΡΤ ιδρύθηκε το 1977 από το συνθέτη Μάνο Χατζιδάκι  σε συνεργασία με τον Αντώνη Κοντογεωργίου, ο οποίος την διεύθυνε και την οργάνωσε. 6  Το ρεπερτόριο της αποτελείται από όπερες και έργα χορωδίας Ελλήνων και ξένων συνθετών όπως Scriabin, Stravinsky, Verdi, Vivaldi, Αδάμη, Αντωνίου, Ξενάκη, Ξένου, Τάτση, Τενίδη, Χατζιδάκι κ.ά.
Αποτελούνταν, τότε, από 18 άτομα, ενώ μέχρι και το 2013 από 40.
Πραγματοποίησε περισσότερες από 44 εμφανίσεις εκτός Ελλάδος και συγκεκριμένα στα Φεστιβάλ του Αννόβερου, του Καΐρου, της Κολωνίας, του Μονάχου, του Βελιγραδίου, του Ελσίνκι, στην Όπερα του Μονπελιέ κ.ά. καθώς και σε πολλές χώρες όπως Τουρκία, Τυνησία, Η.Π.Α., Καναδά, Κύπρο, Γερμανία και Κίνα.
