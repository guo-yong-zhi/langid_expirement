Συντεταγμένες: 37°57′27″N 23°43′42″E  /  37.9576°N 23.7284°E  / 37.9576; 23.7284
Ο Σταθμός Νέος Κόσμος είναι σταθμός του μετρό της Αθήνας, επί της γραμμής 2. Βρίσκεται στην Αθήνα και πήρε το όνομά του από την συνοικία του Νέου Κόσμου, που ανήκει στον Δήμο Αθηναίων. Βρίσκεται στη συμβολή των οδών Ηλία Ηλιού, Κασομούλη και Ευστρατίου Πίσσα, κάτω από την πλατεία Καραϊσκάκη. Εγκαινιάστηκε στις 15 Νοεμβρίου 2000. 1  Είναι υπόγειος και διαθέτει δύο πλευρικές αποβάθρες.
Στα αρχικά σχέδια κατασκευής της γραμμής 2 του μετρό και κατά τη μεγαλύτερη διάρκεια της κατασκευής του, ο σταθμός Νέου Κόσμου αναφερόταν με την ονομασία Ανάλατος, η οποία οφειλόταν στην παλιά ονομασία της περιοχής, καθώς και στην παρακείμενη πλατεία Μάχης Αναλάτου. Ο προηγούμενος προς το Σύνταγμα σταθμός που είναι σήμερα γνωστός ως σταθμός Συγγρού-Φιξ ήταν τότε γνωστός με το όνομα Νέος Κόσμος. Κατά τη διάρκεια της κατασκευής της γραμμής Σεπολίων - Δάφνης αποφασίστηκε η μετονομασία του σταθμού «Ανάλατος» στο σημερινό του όνομα.
Από τις 19 Ιουλίου 2004, ο σταθμός Νέου Κόσμου προσφέρει τη δυνατότητα μετεπιβίβασης μεταξύ του μετρό και του τραμ της Αθήνας, μέσω της ομώνυμης στάσης της γραμμής 6 του τραμ, η οποία βρίσκεται επιφανειακά, σχεδόν πάνω από τον σταθμό του μετρό.
Ο σταθμός Νέος Κόσμος προσφέρει σύνδεση με το δίκτυο τραμ της Αθήνας μέσω της ομώνυμης στάσης που εξυπηρετείται από μία γραμμή: την Γραμμή 6 . 
Η στάση του τραμ εγκαινιάστηκε στις 19 Ιουλίου 2004 και διαθέτει δύο αποβάθρες σε κοντινές μεταξύ τους αποστάσεις.
