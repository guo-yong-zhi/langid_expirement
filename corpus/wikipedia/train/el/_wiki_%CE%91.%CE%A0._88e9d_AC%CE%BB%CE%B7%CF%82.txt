Ο Αθλητικός Ποδοσφαιρικός Σύλλογος Άρης Αμφιάλης 1  είναι ελληνικός αθλητικός σύλλογος με έδρα την Αμφιάλη στο Κερατσίνι. Επίσημο έτος ίδρυσης του συλλόγου είναι το 1968 και έμβλημά του ο Θεός Άρης. Διατηρεί τμήματα ποδοσφαίρου ανδρών και πετοσφαίρισης γυναικών.
Ο «Α.Π.Σ. Άρης Αμφιάλης» ιδρύθηκε ανεπίσημα το 1966 και το 1968 αναγνωρίστηκε επίσημα από το Πρωτοδικείο. Το 1970 αναγνωρίστηκε επίσημα από την Ε.Π.Ο. με Αριθμό Μητρώου Ε.Π.Ο. 1619 2  και από τη σεζόν 1970-71 ξεκίνησε να αγωνίζεται επίσημα στα πρωταθλήματα της Ε.Π.Σ. Πειραιά, ξεκινώντας από τη Γ' Κατηγορία. Το 2009 κατέκτησε για πρώτη φορά το πρωτάθλημα Πειραιά και κέρδισε την άνοδο στην Δ' Εθνική κατηγορία. 3  Στην Δ' Εθνική αγωνίστηκε για πρώτη φορά τις σεζόν 2009-10 και 2010-11. Το 2012 κατέκτησε εκ νέου το πρωτάθλημα Πειραιά, επικρατώντας την τελευταία αγωνιστική του -μέχρι τότε- πρώτου της βαθμολογίας Ερμή Κορυδαλλού με 0-4 στον Κορυδαλλό 4  και συμμετείχε στο ειδικό πρωτάθλημα ανόδου, με αντιπάλους τους Ιάσονα Ιλίου, Α.Ο. Πεύκης και Περαμαϊκό, 5  όπου όμως έχασε την άνοδο στην Δ' Εθνική. Κατόπιν, αγωνίστηκε στην Α' Κατηγορία πρωταθλήματος Πειραιά μέχρι και το 2017 που υποβιβάστηκε στην Β'. 6 
Έδρα της ομάδας αποτελεί το Δημοτικό Γήπεδο Κερατσινίου «Σιταποθήκες», χωρητικότητας 1.100 θέσεων. 7 
Η ομάδα πετοσφαίρισης γυναικών του Άρη Αμφιάλης κέρδισε για πρώτη φορά την άνοδο στην Α' κατηγορία γυναικών της ΕΣΠΕΔΑ το 2011. Πρώτος αγώνας της ιστορίας της για την Α' ΕΣΠΕΔΑ, ήταν στην πρεμιέρα του πρωταθλήματος με αντίπαλο τον Πορφύρα. 8  
Έδρα της ομάδας αποτελεί το Κλειστό Σιταποθηκών «Π. Μπακογιάννης».
