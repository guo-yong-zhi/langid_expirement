Η Άβανος είναι κωμόπολη και διαμέρισμα της Επαρχίας Νεβσεχίρ στην Περιοχή Κεντρικής Ανατολίας της Τουρκίας, σε απόσταση 18 χλμ βόρεια του Νεβσεχίρ , της επαρχιακής πρωτεύουσας. Βρίσκεται στην ιστορική και τουριστική περιοχή της Καππαδοκίας.  Σύμφωνα με την απογραφή του 2000, ο πληθυσμός του διαμερίσματος είναι 35.145 από τους οποίους οι 12.288 ζουν στην πόλη Άβανος. 1  2  Το διαμέρισμα καλύπτει έκταση 994 τετραγωνικών χιλιομέτρων, 3  και το μέσο υψόμετρο είναι 920 μέτρα, με το υψηλότερο σημείο να είναι το όρος Ισμαήλ Σίβρισι στα 1.756 μέτρα.
Η παλαιά πόλη της Αβάνου, που στην αρχαιότητα το όνομά της ήταν Βανέσσα, έχει θέα στον μεγαλύτερο ποταμό της Τουρκίας, τον Άλυν, που χωρίζει επίσης την Άβανο από την υπόλοιπη Καππαδοκία.
Το διασημότερο ιστορικό χαρακτηριστικό της Αβάνου, το οποίο εξακολουθεί να είναι επίκαιρο και πολύ ορατό σήμερα, είναι η παραγωγή πήλινων αγγείων της· είναι επίσης η μεγαλύτερη οικονομική δραστηριότητα στην κωμόπολη. Το εμπόριο κεραμικών σε αυτήν την περιοχή και τα αμέτρητα εργοστάσια αγγειοπλαστικής χρονολογούνται από την εποχή των Χετταιών, και ο κεραμικός πηλός από την κόκκινη ιλύ του Άλυος χρησιμοποιούνταν από πάντα. Αποτελεί δημοφιλή προορισμό λόγω της ελκυστικής παλαιάς πόλης με τα λιθόστρωτα δρομάκια και τη θέα στο ποτάμι.
Όσον αφορά το κλίμα, τα καλοκαίρια είναι θερμά και ξηρά στην κωμόπολη, ενώ οι χειμώνες είναι κρύοι και υγροί.
Μια τριώροφη υπόγεια πόλη περίπου 5.000 ετών που αναφέρεται ως «Γκιρ-Γκιορ»  από τους ντόπιους αποκαλύφθηκε το 2019. Η πόλη μήκους πέντε χιλιομέτρων αποτελούνταν από τρεις ορόφους, οικίες, σήραγγες, χώρους λατρείας και βρέθηκε και ένα μικρό ανθρώπινο αγαλματίδιο. Σύμφωνα με τους ντόπιους, η τοποθεσία θεωρούνταν πηγή «ιαματικών υδάτων» και «λουτρών του Καίσαρα». 4  5 
