To Bad Romance είναι ένα τραγούδι της Αμερικανίδας ποπ τραγουδίστριας Lady Gaga, το οποίο συμπεριλήφθηκε στο The Fame Monster, το 2009. Το τραγούδι, κυκλοφόρησε και σε single την ίδια χρονιά, το οποίο σημείωσε μεγάλη εισπρακτική επιτυχία. Σε 18 χώρες έπιασε το νούμερο 1 στα chart, ενώ στα αμερικανικά Billboard Hot 100, έφτασε το νούμερο 2. Στις ΗΠΑ, επίσης, έγινε 11 φορές πλατινένιο. Παγκοσμίως, πούλησε 12 εκατομμύρια αντίτυπα, γεγονός που το καθιστά ως ένα από τα πιο επιτυχημένα σε πωλήσεις όλων των εποχών. 1  2 
Το τραγούδι συνδυάζει είδη μουσικής όπως Techno και house, καθώς και στοιχεία από 80s και 90s. Μερικοί στίχοι του κομματιού περιέχουν και γαλλικά. Το κομμάτι κέρδισε και δύο Grammy Awards, ένα στην κατηγορία Καλύτερη Γυναικεία Φωνητικά σε Ποπ Τραγούδι και ένα στην κατηγορία Καλύτερο Μικρού Μήκους Μουσικό Βίντεο. 3  Επίσης κέρδισε και 7 Βραβεία MTV Video Music Awards. 
Γενικότερα, το video clip έλαβε καλές κριτικές, 4  όχι μόνο για το περιεχόμενό του, αλλά και για τη σκηνοθετική του προσέγγιση. Με τους αναγνώστες του Billboard, να το κρίνουν το καλύτερο video clip της δεκαετίας του 2000. 5 
Η κύρια ιδέα του βίντεο είναι η απαγωγή της Gaga από μοντέλα που την εθίζουν και στη συνέχεια την πουλάνε στη Ρωσική μαφία για εκατομμύρια Ρούβλια. 6  Όλη η ιστορία είναι γυρισμένη σε ένα εντελώς λευκό λουτρό. 7  Το βίντεο ξεκινάει με την Gaga να κάθεται σε ένα θρόνο, περιτριγυρισμένη από ανθρώπους και φορώντας ένα ζευγάρι γυαλιά από ξυράφι και την περούκα που φοράει στο εξώφυλλο του άλμπουμ. Έχει το χέρι της σε ένα iPod ηχείο και αφού πατάει το κουμπί σταματάει η εισαγωγή και ξεκινάει το τραγούδι. Ξαφνικά μπαίνει φως στο δωμάτιο κι εκείνη θαμπώνεται. Στη συνέχεια το πλάνο μεταφέρεται στους φωτισμένους τοίχους και σε μια τζαμαρία που γράφει "Bath Haus of GaGa". Μέχρι να αρχίσει το πρώτο κουπλέ, μια ομάδα χορευτών βγαίνουν σαν τέρατα από μεγάλα άσπρα κουτιά που μοιάζουν με φέρετρα και γράφουν "Mons†er". Σε κάποια πλάνα εμφανίζεται και η ίδια να τραγουδάει με μαύρα ρούχα και γυαλιά σε έναν καθρέφτη, φορώντας μια κορώνα. Όταν αρχίσει το ρεφρέν βρίσκεται στο κέντρο του δωματίου και χορεύει, περιβαλλόμενη από συγχρονισμένους χορευτές. Στο μεταξύ τα πλάνα δείχνουν τη Gaga επίσης να βρίσκεται σε μια μπανιέρα και δύο γυναίκες να τις σκίζουν τα ρούχα, να την τραβάνε και να την αναγκάζουν να πιεί ένα ποτήρι βότκα. Σε άλλη εμφάνισή της, που πιθανώς συμβολίζει τη συνείδησή της νιώθει φοβισμένη και δακρύζει.
Όταν αρχίσει το δεύτερο κουπλέ, η Gaga φοράει ένα φόρεμα με διαμάντια και εξαναγκάζεται να χορέψει για μια ομάδα Ρώσων που θέλουν να την αγοράσουν. Στη συνέχεια πλησιάζει τον κεντρικό και χορεύει για εκείνον, καθώς αυτός πίνει βότκα. Όταν αρχίσει το δεύτερο ρεφρέν, εκείνος πιέζει ένα κουμπί και μια σειρά από λάπτοπ δείχνουν ότι πουλήθηκε για 1.000.000$. Μετά το ρεφρέν, η Gaga βρίσκεται στο κέντρο ενός βάθρου, με μαύρα εσώρουχα και διαμάντια, ενώ γύρω της υπάρχουν άντρες από την προηγούμενη σκηνή.
Στη γέφυρα του τραγουδιού η Gaga βρίσκεται μόνη της σε σκοτεινό πλάνο και περπατάει σε ψηλά χρυσά παπούτσια, με ένα ολόχρυσο φόρεμα. Συγχρόνως τα πλάνα τη δείχνουν να περιστρέφεται, φορώντας ένα ασημί φόρεμα που θυμίζει τροχιά. Στο δεύτερο μέρος της γέφυρας, η Gaga πλησιάζει τον Ρώσω που την εξαγόρασε ενώ αυτός είναι καθισμένος σε ένα κρεβάτι. Αυτή φοράει μια γούνα από ψεύτικη λευκή αρκούδα και εσώρουχα, ενώ βγάζει τα γυαλιά της. Η συνείδησή της ξαναεμφανίζεται. Όταν αρχίζει το ρεφρέν, το κρεβάτι παίρνει φωτιά. Το πλάνο αλλάζει και η Gaga χορεύει μαζί με χορευτές ντυμένους στα κόκκινα. Στο τέλος χειροκροτούν ρυθμικά και τα φώτα σβήνουν, καθώς το τραγούδι τελειώνει. Στην έξοδο του τραγουδιού συνεχίζει η μουσική της εισαγωγής, ενώ η Gaga είναι ξαπλωμένη φορώντας σουτιέν που βγάζει σπίθες μαζί με έναν καμμένο σκελετό.
