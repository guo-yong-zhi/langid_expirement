
Ο Αντίοχος ήταν πρίγκιπας της Δυναστείας των Σελευκιδών, βασιλέων της Συρίας κατά την ελληνιστική περίοδο. Ήταν γιος του Σέλευκου Δ' του Φιλοπάτορος και της Λαοδίκης Δ'. Ορίστηκε διάδοχος του θρόνου κατά την περίοδο 175 - 170 π.Χ., αλλά ως ανήλικος δεν κυβέρνησε ποτέ. Αντίθετα δολοφονήθηκε πριν από την ενηλικίωσή του. 
Το 187 π.Χ. πέθανε ο ηγεμόνας των Σελευκιδών, Αντίοχος Γ' ο Μέγας, και στην εξουσία τον διαδέχτηκε ο γιος του, Σέλευκος Δ' Φιλοπάτωρ. Ενώθηκε με τα δεσμά του γάμου με την αδερφή του Λαοδίκη Δ', και μαζί απέκτησαν τρία παιδιά: τον Αντίοχο, το Δημήτριο, που αργότερα βασίλεψε με την επωνυμία Δημήτριος Α' Σωτήρ, καθώς και μία κόρη, την Λαοδίκη Ε'. 
Κατά τη διάρκεια της βασιλείας του ο Σέλευκος Δ' κατάφερε να πείσει τους Ρωμαίους να απελευθερώσουν το μικρότερο αδερφό του που κρατείτο όμηρος, υπό τον όρο να στείλει στη Ρώμη το γιο και διάδοχό του, το Δημήτριο. Το 175 π.Χ., υπουργός του ο Ηλιόδωρος θανάτωσε το Σέλευκο. Με το Δημήτριο να βρίσκεται ακόμη στη Ρώμη, διάδοχος ορίστηκε ο μικρός του γιος, Αντίοχος, ο οποίος ήταν ανήλικος.
Τη βασίλισσα Λαοδίκη παντρεύτηκε κατά πάσα πιθανότητα ο θειος του, εκείνος που επέστρεψε από τη Ρώμη, και έτσι ορίστηκε επίτροπος του ανήλικου βασιλιά. Στην ουσία αυτός άσκησε την εξουσία, αναλαμβάνοντάς την πλήρως, ως Αντίοχος Δ' Επιφανής, μετά τη δολοφονία του ανιψιού του το 170 π.Χ.
