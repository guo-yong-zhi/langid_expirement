Το πρώτο μνημείο που συναντά ο επισκέπτης μπαίνοντας στον ιερό περίβολο του τεμένους του Απόλλωνα στους Δελφούς είναι μία μεγάλη ορθογώνια πλακόστρωτη πλατεία, η οποία πλαισιωνόταν από ιωνικές στοές στις τρεις πλευρές, ενώ στη νότια πλευρά διαμορφωνόταν ένα είδος διαδρόμου. Η πλατεία κτίστηκε κατά τη ρωμαϊκή περίοδο, αλλά τα λείψανα που είναι σήμερα ορατά, στη βόρεια και βορειοδυτική πλευρά, είναι της παλαιοχριστιανικής περιόδου. Στον υπαίθριο χώρο θα πρέπει να υπήρχε αγορά, όπου οι επισκέπτες του ιερού προμηθεύονταν αφιερώματα για τον θεό, και άλλα αντικείμενα απαραίτητα για τη λατρεία. 
