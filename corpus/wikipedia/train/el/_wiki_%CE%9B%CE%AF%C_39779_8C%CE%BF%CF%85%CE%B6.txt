Ο Λίντσεϊ Ρόουζ  είναι διεθνής επαγγελματίας ποδοσφαιριστής από το Μαυρίκιο, γεννημένος στη Γαλλία, ο οποίος αγωνίζεται ως κεντρικός αμυντικός για την Λέγκια Βαρσοβίας. 1 
Ξεκίνησε τη σταδιοδρομία του το 1998 από την πατρίδα του στην ΚΠΜ Ρενς. Ύστερα από τρία χρόνια εκεί εντάχθηκε στην επαγγελματική ομάδα Σταντ Ρενναί. Αφού πέρασε εννέα χρόνια στην ακαδημία του συλλόγου, αποδεσμεύτηκε χωρίς να του προσφερθεί επαγγελματικό συμβόλαιο. Λίγο αργότερα υπέγραψε με τη Σταντ Λαβαλουά της Λιγκ 2, όπου αγωνίστηκε πολλές φορές με τη δεύτερη ομάδα του συλλόγου στο Σαμπιονά Νασιονάλ 3. 
Έκανε το επαγγελματικό ντεμπούτο του στις 9 Απριλίου 2010, σε έναν αγώνα πρωταθλήματος εναντίον της Σατορού. 2  Στις 21 Μαΐου 2010 υπέγραψε το πρώτο επαγγελματικό συμβόλαιο του με τη Λαβαλουά, διάρκειας τριών ετών. 3  
Στις 17 Ιουλίου 2014, μετά από 1,5 σεζόν με τη Βαλανσιέν της Λιγκ 1, υπέγραψε τετραετές συμβόλαιο με την Ολιμπίκ Λυών πριν από τη σεζόν 2014–15. 4  
Στις 24 Ιανουαρίου 2019, η Λοριάν έδωσε τον Ρόουζ με εξάμηνο δανεισμό στον Άρη. 5  Στις 3 Μαρτίου 2019 σημείωσε το πρώτο του γκολ για την ομάδα, στην εντός έδρας νίκη με 2–0 επί της ΑΕΚ, στη «μάχη» για το εισιτήριο του Γιουρόπα Λιγκ. 6  Στις 31 Μαρτίου 2019 σκόραρε στην εντός έδρας νίκη με 3–1 επί του ΟΦΗ. 7  
Στις 29 Ιουνίου 2019 ο Άρης ανακοίνωσε τη μόνιμη μεταγραφή του με τριετές συμβόλαιο. 8 
Στις 26 Ιανουαρίου του 2021 σκόραρε με κεφαλιά στην εντός έδρας νίκη απέναντι στη Λάρισα και χάρισε στην ομάδα του ένα πολύτιμο τρίποντο. 9 
Τον Ιούλιο του 2021 μετεγγράφηκε στην πολωνική Λέγκια Βαρσοβίας, υποστηρίζοντας, ωστόσο, ότι κάποια στιγμή στο μέλλον θα επιστρέψει στον Άρη. 1 
Η πρώτη διεθνής εμπειρία του Ρόουζ ήρθε με την Εθνική Μαυρίκιου Κ-17 το 2008, παίζοντας σε αρκετούς αγώνες με την ομάδα σε διάφορες διοργανώσεις. 10  Σύντομα κλήθηκε στην Εθνική Γαλλίας Κ-18 και ένα χρόνο αργότερα στην Εθνική Γαλλίας Κ-19. Επιδίωκε να παίξει με την Εθνική Γαλλίας σε διεθνές επίπεδο, αλλά δήλωσε ότι είναι σίγουρα ανοιχτός στο να παίζει με την Εθνική Μαυρίκιου, εάν δεν υλοποιηθεί η πρώτη περίπτωση. 11  
Τον Οκτώβριο του 2017 δεσμεύτηκε με την Εθνική Μαυρίκιου. 12  Κλήθηκε για τον φιλικό αγώνα εναντίον της Ισημερινής Γουινέας στις 8 Οκτωβρίου, αλλά δε συμμετείχε λόγω τραυματισμού. 13  Ωστόσο, έκανε το ντεμπούτο του για τον Μαυρίκιο σε μία φιλική νίκη με 1–0 επί του Μακάο στις 22 Μαρτίου 2018. 14 
