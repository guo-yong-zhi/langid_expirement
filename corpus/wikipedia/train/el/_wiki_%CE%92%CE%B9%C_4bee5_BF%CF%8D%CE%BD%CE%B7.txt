Η Βιβέτα Τσιούνη  ήταν Ελληνίδα ηθοποιός 
του κινηματογράφου και του θεάτρου.
Η Βιβέτα Τσιούνη σπούδασε στη Δραματική Σχολή του Εθνικού Θεάτρου, όπου είχε συμφοιτητές μεταξύ άλλων την Αλίκη Βουγιουκλάκη, τον Δημήτρη Παπαμιχαήλ και την Δέσποινα Στυλιανοπούλου. Στη συνέχεια πήγε στο Λονδίνο όπου και συνέχισε τις σπουδές της στην υποκριτική στη Βασιλική Ακαδημία Δραματικής Τέχνης. Επίσης έκανε μαθήματα στο περίφημο «Actor's Studio» της Νέας Υόρκης.
Το ντεμπούτο της στον ελληνικό κινηματογράφο το έκανε το 1962 με την δραματική ταινία Οργή σε σκηνοθεσία του Βασίλη Γεωργιάδη και σενάριο του Νίκου Φώσκολου. Από τους σημαντικούς ρόλους της θεωρούνται στις ταινίες Μικροί και μεγάλοι εν δράσει σε σκηνοθεσία Ορέστη Λάσκου  και Αμφιβολίες σε σκηνοθεσία Γρηγόρη Γρηγορίου . Συνολικά η Τσιούνη πήρε μέρος μόνο σε οκτώ ταινίες και όλες ήταν την δεκαετία του 1960.
Από τις αρχές της δεκαετίας του 1970 έκανε στροφή στην καριέρα της και άρχισε να παίρνει ρόλους σε τηλεοπτικές σειρές της ΕΡΤ  όπως το Ξενοδοχείο ο 7ος ουρανός  και Το ταξίδι . Αργότερα κατά την δεκαετία του 1980 πήρε μέρος στην σειρά Ο θάνατος του Τιμόθεου Κώνστα .
Στο θέατρο η Τσιούνη έκανε το ντεμπούτο της στο Εθνικό Θέατρο με την παράσταση Δοκιμασία  το 1955 σε σκηνοθεσία Αλέξη Σολομού, δίπλα στην Τζένη Καρέζη, την Αντιγόνη Βαλάκου, τη Ρίτα Μυράτ και τον Βύρωνα Πάλλη. 1  Συνεργάστηκε επίσης με τον Αλέξη Μινωτή στην παράσταση Αντιγόνη  δίπλα στον Θάνο Κωτσόπουλο και την Άννα Συνοδινού. 2  Από το 1955 έως το 1993 η Τσιούνη έλαβε συνολικά μέρος σε 35 παραστάσεις του Εθνικού Θεάτρου. 3 
H Βιβέτα Τσιούνη πέθανε στις 13 Μαίου 2019 σε ηλικία 85 ετών.  4  Σύμφωνα με τον ιστότοπο Entertv.gr τα τελευταία χρόνια έπασχε από τη νόσο Αλτσχάιμερ και νοσηλευόταν στο Άσυλο Ανιάτων στην Κυψέλη. 5 
