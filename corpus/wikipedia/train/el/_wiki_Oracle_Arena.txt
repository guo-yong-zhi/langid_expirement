Η Oracle Arena είναι ένα κλειστό στάδιο που βρίσκεται στο Όουκλαντ, Καλιφόρνια των ΗΠΑ. Είναι η έδρα των Γκόλντεν Στέιτ Ουόριορς που αγωνίζονται στο NBA. Το στάδιο άνοιξε στις 9 Νοεμβρίου 1966 και είναι το παλιότερο στάδιο του NBA. Απ'όταν άνοιξε ήταν γνωστό με το όνομα Oakland-Alameda County Coliseum Arena. Μετά από μια μεγάλη ανακαίνιση το 1997, μετονομάστηκε σε The Arena in Oakland εώς το 2005 και Oakland Arena από το 2005 ως το 2006. Συχνά αποκαλείται και Oakland Coliseum Arena επειδή βρίσκεται δίπλα στο  Oakland-Alameda County Coliseum. Η Oracle Arena έχει χωρητικότητα 19.596 θεατών για αγώνες καλαθοσφαίρισης και 17.200 για Χόκεϊ επί πάγου.
Η Oracle Arena είναι η έδρα των Γκόλντεν Στέιτ Ουόριορς από το 1971, με εξαίρεση το 1996-97 που έγινε ανακαίνιση. Οι Ουόριορς είχαν αρχίσει να χρησιμοποιούν το γήπεδο από το 1966. Η πρώτη ομάδα που χρησιμοποίησε το στάδιο ήταν οι Καλιφόρνια Σιλς , ομάδα χόκεϊ. Οι Σιλς κέρδισαν μια θέση στο πρωτάθλημα χόκεϊ με έναν όρο. Να μετακομίσουν από το Cow Palace . Έτσι οι Σιλς μετακόμισαν στο, τότε νέο, Oakland Coliseum Arena και άλλαξαν το όνομά τους από Σαν Φρανσίσκο Σιλς  σε Καλιφόρνια Σιλς για να αποκτήσουν φιλάθλους και από το Σαν Φρανσίσκο και από το Όουκλαντ. Οι Σιλς αργότερα μεταφέρθηκαν στο NHL και συνέχισαν να αγωνίζονται στο Oakland Coliseum Arena ως το 1976 όπου μετακόμισαν στο Κλίβελαντ. 
Το στάδιο επίσης φιλοξένησε τους Όουκλαντ Όουκς  τη διετία 1967-69 οι οποίοι αγωνίζονταν τότε στην ABA η οποία ήταν ένα πρωτάθλημα καλαθοσφαίρισης που διεξαγόταν παράλληλα με το NBA. Οι Όουκς εκείνη την εποχή υπέγραψαν τον μεγάλο σταρ Rick Barry ο οποίος άφησε το NBA για να παίξει στην ABA. Ο ιδιοκτήτης της ομάδας ήταν ο Pat Boone και το ρόστερ είχε αστέρες της εποχής, Larry Brown και Doug Moe. Ο Rick Barry και ο Larry Brown είναι μέλη του Hall of Fame. Οι Όουκς είχαν ρεκίρ 22-56 την πρώτη τους σεζόν όμως την επόμενη σεζόν είχαν ρεκόρ 60-22 και έφτασαν ως το τέλος της διαδρομής κατακτώντας το πρωτάθλημα. Παρ'όλα αυτά, λόγω χαμηλής προσέλευσης του κόσμου, ο ιδιοκτήτης αναγκάστηκε να πουλήσει την ομάδα και έτσι οι Όουκς μετακόμισαν στην Ουάσινγκτον και μετονομάστηκαν σε Ουάσινγκτον Καπς . 
Οι Μπέι Μπόμπερς , οι Γκόλντεν Μπέι Έρθκουεϊκς  και οι Όουκλαντ Σκέιτς  είναι ομάδες διαφόρων σπορ που αγωνίστηκαν κάποια χρόνια στην Oracle Arena.
Με το πέρασμα των χρόνων, το στάδιο άρχισε να είναι παλιομοδίτικο έχοντας λιγότερες πολυτέλειες σε σχέση με τα άλλα γήπεδα. Με μόλις 15.000 καθίσματα ήταν ένα από τα μικρότερα γήπεδα. Αποφασίστηκε λοιπόν καλύτερα να γίνει μια ανακαίνιση του γηπέδου παρά να χτιστεί ένα νέο στάδιο στην περιοχή. Το ποσό που χρησιμοποιήθηκε για την ανακαίνιση ανέρχεται στα 121 εκατομμύρια δολάρια. Τα παλιά καθίσματα αντικαταστάθηκαν και προστέθηκαν ακόμη περισσότερα. Οι τοίχοι, η οροφή και τα θεμέλια έμειναν ως είχαν όπως ακριβώς είχε γίνει και στο KeyArena στο Σιάτλ. Τα έργα ξεκίνησαν στα μέσα του 1996 και το γήπεδο παραδόθηκε για χρήση στους Ουόριορς το φθινόπωρο του 1997. Επίσης στην οροφή στο κέντρο του γηπέδου εγκαταστάθηκε ένας ηλεκτρονικός πίνακας του σκορ και οθόνη σε ακτίνα 360 μοιρών. Η νέα χωρητικότητα του γηπέδου ανέβηκε στις 19.956 θέσεις για αγώνες NBA και 17.200 θέσεις για αγώνες Χόκεϊ επί πάγου.
Στις 20 Οκτωβρίου 2006, οι Γκόλντεν Στέιτ Ουόριορς και η Oracle Cooperation ανακοίνωσαν μια 10ετή συμφωνία από την οποία η τότε Oakland Arena μετονομάστηκε σε Oracle Arena. Με την αναζωπύρωση των Γκόλντεν Στέιτ Ουόριορς το 2012  η Oracle Arena έγινε η πιο δυνατή, από πλευράς ήχου, έδρα. Αρκετές φορές την αποκαλούσαν 'Roaracle' λόγω των υψηλών ντεσιμπέλ στους αγώνες Ουόριορς.
Στις 13 Μαΐου 2007, 20.679 θεατές παρακολούθησαν τον εντός έδρας αγώνα των Γκόλντεν Στέιτ Ουόριορς κόντρα στην Γιούτα Τζαζ για τα Πλέι Οφ του NBA θέτοντας έτσι νέο ρεκόρ προσέλευσης στην ιστορία των Ουόριορς. 
Αυτό το ρεκόρ καταρρίφθηκε στις 14 Δεκεμβρίου 2007, όταν οι Ουόριορς φιλοξένησαν τους Λος Άντζελες Λέικερς όπου προσήλθαν 20.705 θεατές. 
Το ρεκόρ καταρρίφθηκε ξανά στις 20 Φεβρουαρίου 2008 όπου η Oracle μάζεψε 20.711 θεατές για τον αγώνα κόντρα στους Μπόστον Σέλτικς. 
Το απόλυτο ρεκόρ, το οποίο δεν έχει καταρριφθεί ακόμα, τέθηκε στις 10 Απριλίου 2008 όταν συγκεντρώθηκαν 20.737 θεατές σε έναν αγώνα κόντρα στους Ντένβερ Νάγκετς.
Το συγκρότημα The Greatful Dead έχει διοργανώσει τις περισσότερες συναυλίες του  στην Oracle Arena.
Στις αρχές του 2013 οι Γκόλντεν Στέιτ Ουόριορς ανακοίνωσαν πως θέλουν να χτίσουν ένα νέο στάδιο στο Σαν Φρανσίσκο. Αρχικά το νέο στάδιο επρόκειτο να χτιστεί σε μια περιοχή κοντά στην μεγάλη γέφυρα του Σαν Φρανσίσκο όμως υπήρξαν αντιδράσεις και διαφωνίες με κύρια αίτια τα προβλήματα κυκλοφορίας, περιβαλλοντολογικές επιδράσεις και παρεμπόδιση θέας τα οποία θα μπορούσαν να προκληθούν. Έτσι οι Ουόριορς τον Απρίλιο του 2014 αγόρασαν μια τοποθεσία 12 στρεμμάτων στην περιοχή του Mission Bay. Το νέο στάδιο, που θα έχει χωρητικότητα 18.000 θέσεων, αναμενόταν να είναι έτοιμο για χρήση τη σεζόν 2018-19 όμως τελικά μετά από περαιτέρω διαφωνίες το στάδιο θα είναι έτοιμο τη σεζόν 2019-20. Το νέο στάδιο θα ονομαστεί Chase Center.
