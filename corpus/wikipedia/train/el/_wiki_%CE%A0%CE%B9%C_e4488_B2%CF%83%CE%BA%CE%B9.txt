Ο Πιοτρ Πέτροβιτς Κοντσαλόβσκι  ήταν Ρώσος ζωγράφος, μέλος της ομάδας Бубновый валет .
Ο Πιοτρ Κοντσαλόβσκι γεννήθηκε στο χωριό Σλοβιάνσκ, στο Ιζιούμσκι Ουιέζντ του Χαρκόβου  στις 21 Φεβρουαρίου 1876. Ο πατέρας του ήταν εκδότης τέχνης. Το 1889, η οικογένεια Κοντσαλόβσκι μετακόμισε στη Μόσχα και το σπίτι τους έγινε μέρος της καλλιτεχνικής σκηνής της Μόσχας της δεκαετίας του 1890. Το σπίτι τους επισκέπτονταν συχνά οι Βαλεντίν Σερόφ, Μικάιλ Βρούμπελ και άλλοι. Αργότερα, ο Πιοτρ παντρεύτηκε μια από τις κόρες του Βασίλι Σουρίκοφ, ο οποίος πάντα εκφραζόταν με επαινετικά λόγια για την τέχνη του γαμπρού του.
Στα γυμνασιακά του χρόνια, ο Κοντσαλόβσκι παρακολούθησε μαθήματα στη Σχολή Ζωγραφικής, Γλυπτικής και Αρχιτεκτονικής της Μόσχας. Το διάστημα μεταξύ 1896-1898 ταξίδεψε στο Παρίσι και φοίτησε στην Académie Julian. Το 1899, επέστρεψε στη Ρωσία και εισήλθε στην Αυτοκρατορική Ακαδημία Τεχνών στην Αγία Πετρούπολη, αποφοιτώντας το 1907.
Από το 1909, ο Κοντσαλόβσκι εκθέτει συχνά έργα του, συμμετέχοντας σε διάφορες ομάδες καλλιτεχνών. Ήταν ιδρυτικό μέλος της καλλιτεχνικής ομάδας Бубновый валет  που ιδρύθηκε το 1909. Ξεκινώντας το 1918 δίδαξε καλές τέχνες. Το 1922 έκανε την πρώτη του ατομική έκθεση στην Πινακοθήκη Τρετιακόφ.
Εκείνη την περίοδο, ο Κοντσαλόβσκι σχεδίαζε κυρίως νεκρές φύσεις και τοπία. Οι πίνακές του -όπως και όλων των άλλων μελών της ομάδας Βαλές Καρό- ήταν έντονα επηρεασμένοι από τον Πολ Σεζάν. Αργότερα άρχισε να ζωγραφίζει προσωπογραφίες  που θεωρήθηκαν παραδείγματα του ύφους του σοσιαλιστικού ρεαλισμού.
Ο Κοντσαλόβσκι υπήρξε ένας πολύ παραγωγικός ζωγράφος και είναι γνωστό ότι δημιούργησε περισσότερα από πέντε χιλιάδες έργα.
Πολλοί από τους απογόνους του ήταν άνθρωποι του κόσμου της τέχνης. Ο γιος του Μικάιλ Πέτροβιτς Κοντσαλόβσκι  ήταν αξιόλογος ζωγράφος. Η κόρη του Νατάλια Κοντσαλόβσκαγια  ήταν μια αξιόλογη συγγραφέας παιδικών βιβλίων και ο σύζυγός της Σεργκέι Μιχαλκόφ ήταν ένας αξιόλογος ποιητής, συγγραφέας παιδικής ποίησης και δημιουργός δύο εκδοχών του Εθνικού Ύμνου της Σοβιετικής Ένωσης και του σημερινού Εθνικού Ύμνου της Ρωσίας . Έχουν δύο γιους: τον Αντρέι Κοντσαλόφσκι, που είναι σεναριογράφος, σκηνοθέτης και ζωγράφος, του οποίου ο γιος Έγκορ είναι επίσης αξιόλογος σκηνοθέτης. Ο Νικήτα Μιχαλκόφ είναι επίσης σκηνοθέτης που κέρδισε το Όσκαρ Καλύτερης Ξενόγλωσσης Ταινίας το 1994 για την ταινία Ψεύτης ήλιος.
