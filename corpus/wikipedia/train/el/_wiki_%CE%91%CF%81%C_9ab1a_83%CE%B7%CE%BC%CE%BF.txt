Με τον επίσημο όρο αριθμόσημο χαρακτηρίζεται ο αριθμός που φέρουν ειδικά πλοία παράλληλα με το όνομά τους ή αντί ονόματος, όπως τα πολεμικά πλοία, πλοία και σκάφη Υπηρεσιών π.χ. Περιπολικά κ.ά. Λιμενικού Σώματος, Πλοηγίδες, Πυροσβεστικά, Τελωνοφυλακής καθώς και ιδιωτικών εγκαταστάσεων.
Τα πολεμικά πλοία καθώς και τα μεγαλύτερα πλοία των παραπάνω κατηγοριών παράλληλα με το όνομα και το Διεθνές Διακριτικό Σήμα τους φέρουν σε εμφανή σημεία  το λεγόμενο αριθμόσημο. Το αριθμόσημο δίνεται αμέσως μετά τη κατασκευή ή την απόκτηση του πλοίου και που διατηρείται μέχρι τη διάλυσή του, χωρίς να μπορεί να το λάβει άλλο πλοίο. Συνήθως το αριθμόσημο συνίσταται από συνδυασμό δύο «επισειόντων», που αποτελεί σε χρήση διακριτικό σήμα, μόνο μεταξύ πολεμικών πλοίων ή επιμέρους συναφών κατηγοριών πλοία και σκάφη, Ναυτικών σταθμών, Ναυστάθμων ή άλλων ναυτικών και συναφών υπηρεσιών της αυτής εθνικότητας. Για τις μεταξύ ξένων πλοίων ή ναυτικών υπηρεσιών σχέσεις πολεμικού πλοίου χρησιμοποιείται το Διεθνές Διακριτικό Σήμα.
Έτσι πολεμικό πλοίο που προσεγγίζει Ναύσταθμο ή συναντάται με άλλο πολεμικό πλοίο της αυτής εθνικότητας επαίρει το αριθμόσημό του επί της κεντρικής κεραίας  με το οποίο και αναγνωρίζεται. Σημειώνεται πως αν υψωθεί αριθμόσημο και ακολουθήσει σήμα ναυάρχου σημαίνει ότι το σήμα δεν αφορά όλα τα πλοία αλλά μόνο εκείνο του αριθμοσήμου. 
Μέχρι τη δεκαετία του 1940 τα ελληνικά πολεμικά πλοία έφεραν και τρίτο αριθμό, τον καλούμενο «πρωτόθετο αριθμό».
Αριθμός : Στην πληροφορική το σύμβολο # επίσης αποκαλείται αριθμόσημο, χρησιμοποιείται για την αναπαράσταση της λέξης «αριθμός».
