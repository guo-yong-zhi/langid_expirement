Το Κομμουνιστικό Κόμμα  είναι ιταλικό κομμουνιστικό κόμμα που ακολουθεί τις αρχές του μαρξισμού-λενινισμού. Συμμετέχει στην Πρωτοβουλία Κομμουνιστικών και Εργατικών Κομμάτων και συνεργάζεται στενά με το Κομμουνιστικό Κόμμα Ελλάδας.
Ιδρύθηκε τον Ιούλιο του 2009, με την ονομασία Κομμουνιστές - Λαϊκή Αριστερά, προερχόμενο από διάσπαση του Κόμματος των Ιταλών Κομμουνιστών 1 . Ηγέτης του εκλέχθηκε ο διαγραμμένος 2  από τους Ιταλούς Κομμουνιστές, Μάρκο Ρίτσο. Το πρώτο συνέδριο του Κομμουνιστικού Κόμματος, έγινε τον Νοέμβριο του 2010 3 . Τον Ιανουάριο του 2014, το κόμμα μετονομάστηκε σε Κομμουνιστικό Κόμμα. Στις εκλογές του 2018, συμμετείχε αυτόνομα αποσπώντας περισσότερες από 100.000 ψήφους 4 . Στις επαναληπτικές εκλογές 3-4 Οκτώβρη 2021 στην Σιένα κατέλαβε την τρίτη θέση και κατέγραψε ποσοστό 4.69%.
Στις ευρωεκλογές του 2019, το Κομμουνιστικό Κόμμα ήλθε αντιμέτωπο με τα εμπόδια που θέτει ο ιταλικός εκλογικός νόμος σχετικά με τη συμμετοχή κομμάτων χωρίς κοινοβουλευτική εκπροσώπηση στις ευρωπαϊκές εκλογές, από τα οποία απαιτείται η συλλογή 145.000 υπογραφών. 5  
Ωστόσο, το κόμμα κατάφερε να ξεπεράσει το εμπόδιο της συλλογής υπογραφών, αξιοποιώντας δυνατότητα που δίνει ο εκλογικός νόμος στην Ιταλία να κατέβει στις εκλογές με την κάλυψη ενός κόμματος που έχει ήδη εκλεγμένους ευρωβουλευτές. Τη στήριξη αυτή παρείχε το Κομμουνιστικό Κόμμα Ελλάδας. Έτσι, το ΚΚ Ιταλίας συμμετείχε για πρώτη φορά στις ευρωεκλογές έχοντας στο σήμα των ψηφοδελτίων του τόσο το σήμα του ΚΚΕ όσο και της Ευρωπαϊκής Κομμουνιστικής Πρωτοβουλίας. 6 
Συγκέντρωσε 235.467 ψήφους και ποσοστό 0.88% κι έτσι αναδείχθηκε στην 9η θέση χωρίς να εκλέξει ευρωβουλευτή. 7 
