Ο Βλαντίμιρ Ιβάνοβιτς Ονισένκο  είναι Ουκρανός πρώην διεθνής ποδοσφαιριστής και νυν προπονητής. Κατά τη διάρκεια της αθλητικής του καριέρας αγωνιζόταν σε διάφορες θέσεις της επίθεσης, ενώ διετέλεσε διεθνής με το αντιπροσωπευτικό συγκρότημα της Σοβιετικής Ένωσης.
Ο Ονισένκο γεννήθηκε στις 28 Οκτωβρίου του 1949 στον οικισμό Στετσάνκα του Ραγιόν Τσερνομπίλ της ΣΣΔ Ουκρανίας. Ξεκίνησε το ποδόσφαιρο από τον σύλλογο Μπολσεβίκ του Κιέβου και λίγο αργότερα μεταπήδησε στη Ντιναμό Κιέβου 1 . Το 1968 προωθήθηκε στην ανδρική ομάδα του συλλόγου, όπου κατέγραψε την τις πρώτες του συμμετοχές το 1970. Το 1971 αποχώρησε από τη Ντιναμό μεσούσης της σεζόν, συμφωνώντας με τη Ζορία Λουχάνσκ . Κατά το πρώτο του πέρασμα από την ομάδα του Κιέβου κατέγραψε 10 συμμετοχές και 4 γκολ για το πρωτάθλημα 2 . 
Ως παίκτης της Ζορία, ο Ονισένκο ήταν βασικό στέλεχος της ομάδας που κατέκτησε το πρωτάθλημα του 1972, στο οποίο συνέβαλε με 10 γκολ σε 27 αναμετρήσεις 2 . Παράλληλα, οι εμφανίσεις του οδήγησαν και στην κλήση του στην Εθνική της Σοβιετικής Ένωσης 1 . Παρέμεινε στη Ζορία μέχρι το τέλος της σεζόν 1973, σημειώνοντας 18 τέρματα σε 52 αγώνες πρωταθλήματος 2 . Επιπλέον έλαβε μέρος στις δύο αναμετρήσεις εναντίον της τσεχοσλοβάκικης Σπαρτάκ Τρνάβα για το Κύπελλο Πρωταθλητριών της σεζόν 1973/74. 
Μετά την αποχώρησή του από τη Ζορία επέστρεψε στη Ντιναμό Κιέβου. Κατά τη δεύτερη θητεία του στο Κίεβο μέτρησε 113 συμμετοχές και 33 τέρματα για το πρωτάθλημα, το οποίο κατέκτησε τρεις φορές . Στα εγχώρια επιτεύγματά του συμπεριλαμβάνονται και δύο κύπελλα τα έτη 1974 και 1978 2 . 
Επιπλέον συνέβαλε τα μέγιστα στην κατάκτηση του Κυπέλλου Κυπελλούχων 1974/75 με 7 τέρματα, δύο από τα οποία τα σημείωσε στον τελικό κόντρα στην Φερεντσβάρος 3  , ενώ συμμετείχε και στην κατάκτηση του ΟΥΕΦΑ Σούπερ Καπ για το 1975 με αντίπαλο τη Μπάγερν Μονάχου. 
Ο Ονισένκο αποχώρησε πρόωρα από την ενεργό δράση το 1978, επικαλούμενος μεταγενέστερα σοβαρούς τραυματισμούς αλλά και έλλειψη κινήτρου 1 . 
Ο Ονισένκο διετέλεσε διεθνής με το αντιπροσωπευτικό συγκρότημα της Σοβιετικής Ένωσης από το 1972 μέχρι και το 1977. Αγωνίστηκε για πρώτη φορά τον Ιούλιο του 1972 σε παιχνίδι με αντίπαλο τη Βουλγαρία, ενώ η τελευταία του συμμετοχή καταγράφηκε τον Μάιο του 1977 σε αναμέτρηση με την Ουγγαρία 1 . Ήταν μέλος της ομάδας που έφτασε στον τελικό του Euro 1972, αγωνιζόμενος και στις δύο αναμετρήσεις της τελικής φάσης με αντιπάλους την Ουγγαρία 4  και τη Δυτική Γερμανία 5 . Συνολικά μέτρησε 44 παρουσίες τις οποίες πλαισίωσε με 11 τέρματα 2 .
Επίσης κατέκτησε δύο χάλκινα μετάλλια στους Ολυμπιακούς Αγώνες του 1972 και του 1976 6 .
Από τη δεκαετία του 1990 ασχολήθηκε με την προπονητική: μεταξύ άλλων ανέλαβε την τεχνική ηγεσία της ΦΚ Ντιναμό-2 Κιέβου, της Ντιναμό Κιέβου 1  και της Εθνικής Ελπίδων της Ουκρανίας.
