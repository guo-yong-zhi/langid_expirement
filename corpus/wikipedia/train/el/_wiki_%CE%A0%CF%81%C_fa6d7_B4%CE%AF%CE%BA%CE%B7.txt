Στην ελληνική μυθολογία η Πραξιδίκη αναφέρεται ως μητέρα της Ομονοίας και της Αρετής, οι οποίες ονομάζονταν και «Πραξιδίκες» από τη μητέρα τους, ονομασία με την οποία είχε αφιερώσει ο Μενέλαος τα αγάλματά του στο Γύθειο.
Άλλοτε πάλι Πραξιδίκες ονομάζονταν οι αδελφές Αλαλκομενία, Θελξιόνοια και Αυλίς, κόρες του Ωγύγη. Στην Αλίαρτο οι «Πραξιδίκες» λατρεύονταν ως θεότητες και είχαν τον δικό τους ναό, όπως μας πληροφορεί ο Παυσανίας . Σύμφωνα με τον Στέφανο τον Βυζάντιο, μια κόρη του Ωγύγη με το όνομα Πραξιδίκη έγινε σύζυγος του Τρέμιλου ή Τρεμίλη, με τον οποίο έκανε τέσσερις γιους: τον Τλω, τον Ξάνθο, τον Πίναρο και τον Κράγο. Ο Τλως ίδρυσε μια πόλη στη Λυκία και της έδωσε το όνομά του. Το ίδιο έκαναν και οι τρεις αδερφοί του, ιδρύοντας τις πόλεις Ξάνθο, Πίναρα και Κράγο αντιστοίχως. Ο Κράγος θα μπορούσε να ταυτιστεί με τον άνδρα της Μιλύης, της αδερφής του Σολύμου, που ήταν παιδιά του Δία  και της νύμφης Χαλδήνης ή Καλχηδονίας.
