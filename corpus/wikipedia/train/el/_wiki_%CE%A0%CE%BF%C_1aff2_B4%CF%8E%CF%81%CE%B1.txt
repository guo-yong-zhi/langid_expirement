Στην ελληνική μυθολογία με το όνομα Πολυδώρα είναι κυρίως γνωστή μία θυγατέρα του Πηλέα και της Αντιγόνης, ετεροθαλής δηλαδή αδελφή του Αχιλλέα. Η Πολυδώρα, που αναφέρεται στην Ιλιάδα  ως Πολυδώρη, έγινε μητέρα του Μενεσθίου από τη σχέση της με τον ποτάμιο θεό Σπερχειό, αλλά παντρεύτηκε τον Βώρο, γιο του Περιήρους, «που φανερά με άπειρα δώρα την πήρε νύμφην» . Ο γιος της Πολυδώρας, ο Μενέσθιος, πήρε μέρος στον Τρωικό Πόλεμο ως ο ένας από τους 5 υπαρχηγούς των Μυρμιδόνων που όρισε ο Αχιλλέας.
Με το ίδιο όνομα αναφέρονται επίσης, σε κάποιες εκδοχές, η σύζυγος του Πρωτεσιλάου, μία από τις Ωκεανίδες, μία από τις Αμαζόνες και η μητέρα του Δρύοπα.
