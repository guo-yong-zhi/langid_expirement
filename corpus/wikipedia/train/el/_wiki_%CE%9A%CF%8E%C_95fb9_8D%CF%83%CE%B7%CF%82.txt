Ο Κώστας Καραμπελούσης είναι παλαίμαχος πρώην διεθνής ποδοσφαιριστής, που αγωνίσθηκε ως κεντρικός αμυντικός σε όλες τις εθνικές κατηγορίες του ελληνικού ποδοσφαίρου.
Γεννήθηκε στη Λαμία την 1 Δεκεμβρίου του 1955. Ο «νεαρός βετεράνος», όπως τον αποκαλούν στη Φωκίδα από όπου κατάγεται, ξεκίνησε τη σταδιοδρομία του στην ερασιτεχνική ομάδα του Αθλητικού Συλλόγου Παρνασσού της Αράχωβας στην αρχή της δεκαετίας του ’70. Από το 1972 έως και το 1976 αγωνίσθηκε στην ομάδα του Φωκικού. Το 1973 κλήθηκε στην Εθνική Ομάδα Ερασιτεχνών 1 .
Το 1975 αρχικά υπογράφει στην Κόρινθο 2 , όμως η μετεγγραφή δεν ολοκληρώνεται, παραμένει έναν ακόμη χρόνο στον Φωκικό και το επόμενο καλοκαίρι αποκτάται από την Κόρινθο, σύλλογο τότε της Β΄ Εθνικής, με την οποία έφθασε έως τη μεγάλη κατηγορία , αλλά αποχώρησε λόγω διαφωνίας με τον προπονητή Νίκο Αλέφαντο.
Το καλοκαίρι του 1980 μένει ελεύθερος από την Κόρινθο και μεταγράφεται στον Παναιτωλικό του οποίου αποτέλεσε για τα τρία επόμενα χρόνια βασικό και αναντικατάστατο μέλος. Μάλιστα τη σεζόν 1981-82 έλειψε από μόλις έναν αγώνα πρωταθλήματος. Το 1983 αποκτάται από το Λεβαδειακό που διεκδικούσε την άνοδο στην Α’ Εθνική και συνεισφέρει στην 4ετή προσπάθεια της ομάδας για την επίτευξη αυτού του στόχου. Το 1987, όταν ο στόχος έγινε πραγματικότητα, ο Καραμπελούσης που ήδη ήταν βοηθός του προπονητή Αλκέτα Παναγούλια δέχεται πρόταση του τότε προέδρου Μιχάλη Σκλαπάνη να αναλάβει υπεύθυνος του ποδοσφαιρικού τμήματος, αλλά αρνείται, επιθυμώντας να συνεχίσει την ενεργό δράση. Επιστρέφει στη συνέχεια στον Φωκικό στη Δ΄ Εθνική και τον βοηθά να ανέβει στη Γ΄ Εθνική, όπου επίσης συμμετέχει  σαν παίκτης και προπονητής. Ακολούθως αναλαμβάνει επί σειρά ετών παίκτης-προπονητής του Αστέρα Ιτέας, ενώ από το 2003 έως το 2007 ήταν στέλεχος του Κεχαγιά Προσηλίου, με τον οποίο κατέκτησε το πρωτάθλημα της Α’ κατηγορίας Ε.Π.Σ. Φωκίδας, την περίοδο 2007-08.
Κατά καιρούς, ο Καραμπελούσης δίνει το «παρών» σε αγώνες παλαιμάχων 3  του Φωκικού, του Αστέρα Ιτέας ή του Νομού Φωκίδας, αποδεικνύοντας ότι παραμένει ένας «πιστός εραστής» του αθλήματος.
Ο γιος του Αθανάσιος, είναι επίσης ποδοσφαιριστής.
