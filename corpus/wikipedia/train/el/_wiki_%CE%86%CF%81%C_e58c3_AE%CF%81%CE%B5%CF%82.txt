Το αγώνισμα 10 γύρων με αλτήρες ήταν το ένα από τα δύο αγωνίσματα άρσης βαρών στο πρόγραμμα των Θερινών Ολυμπιακών Αγώνων του 1904 στο Σαιντ Λούις. Συνολικά τρεις αθλητές, όλοι από τις Ηνωμένες Πολιτείες, έλαβαν μέρος στον αγώνα που διεξήχθη το διήμερο 1 και 3 Σεπτεμβρίου στο Φράνσις Φιλντ. 1 
Πρόκειται για ένα ασυνήθιστο αγώνισμα, ουσιαστικά ένα δέκαθλο άρσης βαρών, όπου οι αθλητές θα έπρεπε να σηκώσουν τους αλτήρες με το ένα τους χέρι και με δέκα διαφορετικές κινήσεις. Σε κάθε γύρο από τους εννέα πρώτους, ο αθλητής που σήκωνε τα περισσότερα κιλά έπαιρνε 5 βαθμούς, ο δεύτερος 3 και ο τρίτος 1. Στον δέκατο και τελευταίο γύρο, οι δύο πρώτοι αναμετρήθηκαν σε ένα πιο ελεύθερο στυλ και βαθμολογήθηκαν με επιπλέον βαθμούς. 
Μετά το πέρας των εννέα γύρων, ο Φρέντερικ Γουίντερς προηγούταν στη βαθμολογία με σημαντική διαφορά. Στον τελευταίο γύρο όμως, ο Όσκαρ Όστχοφ βαθμολογήθηκε με 15 βαθμούς, πέρασε στην πρώτη θέση και ήταν εκείνος που κατέκτησε τελικά το χρυσό μετάλλιο, αφήνοντας τον Γουίντερς δεύτερο. Στην τρίτη θέση έμεινε ο Φρανκ Κούγκλερ, χωρίς να απειλήσει ιδιαίτερα τους πρωτοπόρους.
