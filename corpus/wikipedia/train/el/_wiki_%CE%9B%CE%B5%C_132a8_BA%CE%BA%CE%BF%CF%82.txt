
Ο Λεονάρδος Β' Τόκκος  ήταν κύριος της Ζακύνθου. Ήταν υιός του Λεονάρδου Α' κόμη της Κεφαλληνίας-Ζακύνθου και κυρίου της Λευκάδας, και της Μανταλένας Μπουοντελμόντι.
Ο πατέρας του ήταν γιος του Γουλιέλμου Τόκκου και της Μαργαρίτας Ορσίνι. Η μητέρα του ήταν κόρη της Λάπας Ατσαγιόλι και αδελφή του Ησαύ Μπουοντελμόντι δεσπότη των Ιωαννίνων . Αδελφός του ήταν ο Κάρολος Α΄ κόμης Κεφαλληνίας, κύριος Λευκάδας και μετά δεσπότης Ηπείρου.
Το 1376 που απεβίωσε ο πατέρας του, έγινε διάδοχος ο μεγαλύτερος αδελφός του Κάρολος Α΄, δύο ετών. Έτσι ανέλαβε τη διοίκηση η μητέρα τους. Το 1399 ο Κάρολος Α΄ παραχώρησε στον μικρότερο Λεονάρδο Β΄ ως εισόδημα  τη Ζάκυνθο. Επίσης έλαβε γαίες στην Αχαΐα από τον πρίγκιπά της Πέτρο ντε Σαν Σουπεράν. Το 1404 τον τελευταίο διαδέχθηκε ο Κεντυρίων Β΄ Ζαχαρίας πρίγκιπας Αχαΐας, που του κατέλαβε τις γαίες. Τότε ο Λεονάρδος Β΄ επιτέθηκε καταλαμβάνονττας τη Γλαρέντζα.
Το 1404-1406 πήρε μέρος μαζί στις επιθέσεις τού αδελφού του γύρω από την Άρτα. Όταν το 1411 απεβίωσε ο θείος τους Ησαύ και οι άρχοντες των Ιωαννίνων παρέδωσαν την εξουσία στον Κάρολο Α', ο Λεονάρδος Β΄ τον συνόδευσε. Επειδή το δεσποτάτο κατατρυχόταν από  επιθέσεις αλβανικών φυλών, ο Λεονάρδος Β΄ κατέλαβε και ισοπέδωσε το Λαχανόκαστρο , αλλά νικήθηκε στα Κράνεα στον Μεσοπόταμο. Το 1414 ξεκίνησαν πάλι οι εχθροπραξίες με τον Κεντυρίωνα Β΄. Το 1414 ο αδελφός του τον έστειλε στην Κόρινθο στον Αυτοκράτορα Μανουήλ Β΄, που επιθεωρούσε την επισκευή του Εξαμιλίου τείχους. Ο Αυτοκράτορας των Ρωμαίων του απένειμε τον τίτλο του μεγάλου κοντοσταύλου και τον κάλεσε να ειρηνεύσει με τον Κεντυρίωνα Β'. Αργότερα ο Λεονάρδος Β΄ παρέδωσε τη Γλαρέντζα και έκανε ανακωχή με τον πρίγκιπα της Αχαΐας.
Ο Κάρολος Α΄ τον τοποθέτησε κυβερνήτη Κεφαλληνίας, Λευκάδας και Ακαρνανίας. Ο Λεονάρδος Β΄ κατέλαβε το 1416 το φρούριο των Ρωγών  και λίγο αργότερα, που ο αδελφός του κατέλαβε την Άρτα, τον έκανε κυβερνήτη της πόλης. Δύο έτη αργότερα αμύνθηκε σε επίθεση των Οθωμανών. Επισκέφθηκε τον Λαδίσλαο Α΄ των Καπετιδών-Ανζού βασιλιά της Νάπολης και αργότερα απεβίωσε στη Ζάκυνθο.
Τα παραπάνω εξιστορούνται στο έμμετρο Χρονικό των Τόκκων, που περιγράφει τα έτη 1375-1425 από έναν ανώνυμο της Αυλής των Ιωαννίνων.
Η σύζυγός του είναι άγνωστη. Είχε τέκνα:
