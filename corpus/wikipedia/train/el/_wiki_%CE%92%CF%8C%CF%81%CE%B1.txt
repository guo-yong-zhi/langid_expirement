Η Βόρα  είναι δήμος στον νομό Τιράνων, στην κεντρική Αλβανία. Δημιουργήθηκε κατά τη μεταρρύθμιση της τοπικής αυτοδιοίκησης το 2015 με τη συγχώνευση των πρώην δήμων Μπερξούλα, Πρέζα και Βόρα, που έγιναν δημοτικές ενότητες. Η έδρα του δήμου είναι η πόλη Βόρα. 2  Ο συνολικός πληθυσμός είναι 25.511 , και η συνολική έκταση 82,72 τ.χλμ.. 3  Ο πληθυσμός του πρώην δήμου κατά την απογραφή του 2011 ήταν 10.901. 4  
Σύμφωνα με μια παράδοση, το όνομα Βόρα προέρχεται από την αλβανική λέξη "vorre" που σημαίνει «νεκροταφείο». Σύμφωνα με αυτή την παράδοση, το όνομα προέρχεται από την εποχή του Σκεντέρμπεη, διότι στην τοποθεσία αυτή θάφτηκαν στρατιώτες που σκοτώθηκαν σε πόλεμο. 
Υπάρχει μεσαιωνικό κάστρο στο κοντινό χωριό Πρέζα. 
Στον δήμο της Βόρα βρισκεται το μικρό χωριό Γκερντέτς. Στις 15 Μαρτίου 2008, στην αποθήκη πυρομαχικών των Αλβανικών Ενόπλων Δυνάμεων που βρίσκεται στον οικισμό συνέβη ένα ατύχημα, το οποίο προκάλεσε σειρά μεγάλων εκρήξεων, που διήρκεσαν αρκετές ώρες. Ως αποτέλεσμα αυτών των εκρήξεων, 26 άνθρωποι έχασαν τη ζωή τους και αρκετές εκατοντάδες τραυματίστηκαν. Αρκετές εκατοντάδες σπίτια και δύο μικρά χωριά καταστράφηκαν ολοσχερώς. 5  6  
Η οικονομία της περιοχής επηρεάζεται θετικά από τον μεγάλο αριθμό των εταιρειών που βρίσκονται σε κοντινή απόσταση και την εγγύτητα του Διεθνούς Αερολιμένα των Τιράνων. Η γεωργία εξασκείται σε μεγάλο βαθμό αλλά υπάρχουνν και εργοστάσια όπως η Coca-Cola Bottling Shqipëria. Η πόλη βρίσκεται στην εθνική οδό 2, ανάμεσα στα Τίρανα και στο Δυρράχιο, στα δυτικά της πρωτεύουσας. Είναι μέρος της μητροπολιτικής περιοχής Τιράνων-Δυρραχίου με βιομηχανικές και εμπορικές εγκαταστάσεις να εκτείνονται κατά μήκος σχεδόν ολόκληρου του αυτοκινητόδρομου σχεδόν από τα Τίρανα μέχρι τη Βόρα. Πολλοί άνθρωποι που έχουν μετακομίσει από την επαρχία σε αστικές περιοχές έχουν εγκατασταθεί σε μέρη όπως η Βόρα ή η Κάμζα. 7  Ωστόσο, αυτοί οι μετοικούντες προτιμούν τοποθεσίες που βρίσκονται πλησιέστερα στα Τίρανα και, ως εκ τούτου, άλλοι περιφερειακοί οικισμοί έχουν αναπτυχθεί ταχύτερα τα τελευταία χρόνια. 8  
Η Βόρα είναι ένας σημαντικός διαμετακομιστικός κόμβος στην κεντρική Αλβανία. Βρίσκεται εν μέσω της μεγάλης σειράς λόφων γνωστών ως Κόντρα ε Γκιάτα, που χωρίζει την πεδιάδα των Τιράνων από τις πεδιάδες που εκτείνονται κατά μήκος του Ερζέν και περιβάλλουν το Δυρράχιο στα δυτικά. Η Βόρα βρίσκεται σε ένα πέρασμα με υψόμετρο όχι μεγαλύτερο από 60 μέτρα, το οποίο περνάει από την σειρά Κόντρα ε Γκιάτα. Σιδηρόδρομοι, αυτοκινητόδρομοι, επαρχιακοί δρόμοι, πυλώνες μεταφοράς ηλεκτρικής ενέργειας περνούν μέσω αυτού του περάσματος. Στο παρελθόν υπήρχε και μία διώρυγα. Οι δρόμοι από το Δυρράχιο και οι σιδηροδρομικές γραμμές των Αλβανικών Σιδηροδρόμων περνούν από τη Βόρα μέσω της Φούσα-Κρούγια προς το βόρειο τμήμα της χώρας και μετά στα Τίρανα στα ανατολικά. Τα τρένα από τα Τίρανα έως την Σκόδρα αλλάζουν ατμομηχανή στο σταθμό της Βόρα. 
Η πόλη διαθέτει ομάδα ποδοσφαίρου η οποία αγωνίζεται στην Α΄ Κατηγορία ποδοσφαίρου ανδρών Αλβανίας γνωστή ως ΦΚ Βόρα. Έδρα της ομάδας είναι το Φούσα Σπορτίβε Βόρα με χωρητικότητα 1.000 θεατών. 
