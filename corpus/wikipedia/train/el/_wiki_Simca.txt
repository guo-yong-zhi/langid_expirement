Η Simca  ήταν γαλλική αυτοκινητοβιομηχανία που ιδρύθηκε το 1934 από την Fiat και από το 1951 ανήκε στην Ford. Το 1958 η Ford παρέδωσε τις μετοχές της στην Chrysler και από το 1970 η Simca ήταν θυγατρική και εμπορικό σήμα της Chrysler Ευρώπης. Η επωνυμία Simca αντικαταστάθηκε από αυτή της Talbot  το 1978 και την περίοδο 1978 - 1979 τα αυτοκίνητα πωλούνταν υπό την ονομασία Simca-Talbot, ενώ το 1980 το σήμα της Simca αποσύρθηκε εντελώς.
Κατά το μεγαλύτερο μέρος της μεταπολεμικής περιόδου, η Simca ήταν μια από τις κορυφαίες αυτοκινητοβιομηχανίες της Γαλλίας. Το Simca 1100 υπήρξε για κάποιο διάστημα το αυτοκίνητο με τις μεγαλύτερες πωλήσεις στη χώρα, ενώ τα μοντέλα Simca 1307 και Simca Horizon κέρδισαν τον κορυφαίο τίτλο του Ευρωπαϊκού Αυτοκινήτου της Χρονιάς για το 1976 και το 1978 αντίστοιχα. Τα μοντέλα αυτά πωλήθηκαν σε κάποιες άλλες χώρες ως προϊόντα άλλων επωνυμιών. Για παράδειγμα, το Simca 1307 πωλήθηκε στο Ηνωμένο Βασίλειο ως Chrysler Alpine, ενώ και το Horizon πωλήθηκε υπό την επωνυμία της Chrysler.
Αυτοκίνητα Simca κατασκευάστηκαν και από την Simca do Brasil στη Βραζιλία, καθώς και από την Barreiros  στην Ισπανία. Κατά την εποχή που η εταιρεία ήταν ιδιοκτησία του ομίλου Chrysler, συναρμολόγηση μοντέλων της γινόταν και στη Χιλή, την Κολομβία και την Ολλανδία.
