Το νου σου στην Αμέλια!  είναι τρίπρακτο θεατρικό έργο του Ζωρζ Φεντώ που παίχτηκε για πρώτη φορά στις 15 Μαρτίου 1908 στο Παρίσι. 1 
Πρώτη πράξη
Η Αμελί Ποσέ, μια κοσμική κοκότα, 2  διατηρεί ένα διαμέρισμα στο Παρίσι στο οποίο ζουν και μέλη της οικογένειάς της: ο πατέρας της, πρώην αστυνομικός, και ο μικρότερος αδερφός της Άδωνις, τον οποίο χρησιμοποιεί ως συνοδό. Ο Ετιέν, ο εραστής της Αμελί, είναι υποχρεωμένος να παρουσιασθεί για την μηνιαία υποχρεωτική στρατιωτική του θητεία στη Ρουέν. Πριν φύγει ζητά από τον παλιό του φίλο Μαρσέλ Κουρμπουά, στον οποίο έχει απόλυτη εμπιστοσύνη, να διασκεδάσει και να προσέχει την ερωμένη του. «Να προσέχεις την Αμελί», λέει στον φίλο του. Αυτό ταιριάζει στις σκοτούρες του Μαρσέλ, ο οποίος προτείνει στην Αμελί να την παρουσιάσει ως αρραβωνιαστικιά του για να ξεγελάσει το νονό του, ο οποίος κρατά ένα τεράστιο ποσό ως καταπίστευμα και θα του το παραδώσει όταν ο Μαρσέλ παντρευτεί. Αυτή δέχεται. Ένας επισκέπτης στο Παρίσι, ο πρίγκιπας της Παλεστρίας, βλέπει την Αμέλια στο θέατρο και έχει πονηρά σχέδια. Στέλνει τον βοηθό του, τον στρατηγό Κοσνάντιεφ, να κανονίσει ένα ραντεβού. 3 
Δεύτερη πράξη
Στο εργένικο διαμέρισμά του, ο Μαρσέλ Κουρμπουά, ξυπνά στο πάτωμα μετά από μια νυχτερινή διασκέδαση. Έκπληκτος βρίσκει στο κρεβάτι του κάποιον ξαπλωμένο και όταν σηκώνει την κουβέρτα, παρατηρεί με έκπληξη ότι είναι η Αμελί. Ήταν και οι δύο τόσο μεθυσμένοι το προηγούμενο βράδυ, μετά από ξεφάντωμα στα μπαρ και τα καμπαρέ της Μονμάρτρης, που δεν είναι σίγουροι τί έκαναν τη νύχτα, αλλά παραδέχονται ότι τα φαινόμενα είναι εναντίον τους. Φθάνει η κόμισσα ντε Πρεμιγί, η οποία είναι ερωμένη  του Μαρσέλ και κάποτε κυρία της Αμελί, πριν η τελευταία ανταλλάξει τον ρόλο της υπηρέτριας με αυτόν της κοκότας. Η Αμελί κρύβεται κάτω από το κρεβάτι ενώ ο Μαρσέλ και η κόμισσα συζητούν, αλλά σύντομα κουρασμένη από την άβολη θέση, φεύγει τυλιγμένη στο κάλυμμα του κρεβατιού και σύρεται στο διπλανό δωμάτιο. Έχοντας δέσει ένα κορδόνι στο κάλυμμα που το τύλιξε γύρω από το ένα πόδι του κρεβατιού, τραβάει το κορδόνι και το κάλυμμα μετακινείται μόνο του στο πάτωμα πίσω προς το κρεβάτι. Η κόμισσα, πιστεύοντας ότι τα έπιπλα είναι στοιχειωμένα, φεύγει πανικόβλητη. Ο Ετιέν επιστρέφει, η στρατιωτική του θητεία ακυρώθηκε λόγω επιδημίας στο στρατόπεδο. Γίνεται έξαλλος όταν ανακαλύπτει την Αμελί στην κρεβατοκάμαρα του Μαρσέλ και ορκίζεται να εκδικηθεί. 4 
Τρίτη πράξη
Ο νονός του Μαρσέλ φτάνει αιφνιδιαστικά στο Παρίσι για να παραστεί στον γάμο του Μαρσέλ και της υποτιθέμενης αρραβωνιαστικιάς του και ο Ετιέν εκμεταλλεύεται την ευκαιρία να εκδικηθεί τον φίλο του. Τους λέει ότι για να ξεγελάσουν το νονό να παραδώσει τα χρήματα της κληρονομιάς, η Αμελί και ο Μαρσέλ πρέπει να κάνουν μια ψεύτικη τελετή γάμου που θα αναλάβει ένας φίλος του ηθοποιός. Η τελετή πραγματοποιείται στο δημαρχείο, μετά την οποία ο Ετιέν αποκαλύπτει ότι ο «ψεύτικος» δήμαρχος ήταν στην πραγματικότητα ο γνήσιος και ότι η Αμελί και ο Μαρσέλ είναι τώρα παντρεμένοι. Η Αμελί και ο απελπισμένος Μαρσέλ πείθουν τον Ετιέν ότι δεν τον έχουν απατήσει, και μετά από μια σειρά παρεξηγήσεων, που εμπλέκουν τον ξένο πρίγκιπα και την αστυνομία, η Αμελί και ο Ετιέν τα ξαναβρίσκουν και κανονίζονται συνθήκες αρκετά συμβιβαστικές ώστε ο Μαρσέλ να πάρει διαζύγιο, αφήνοντας την Αμελί και τον Ετιέν ελεύθερους. Ο Μαρσέλ τους αφήνει μαζί, ζητώντας από τον Ετιέν «Το νου σου στην Αμελί!». 5 
Μια θεατρική παραγωγή που σκηνοθέτησε ο Ζαν Λουί Μπαρό στο Παρίσι το 1948, με πρωταγωνίστρια τη σύζυγό του Μαντλέν Ρενώ, σηματοδότησε την έναρξη της αναβίωσης του ενδιαφέροντος για τα έργα του Ζωρζ Φεντώ, που δεν ανέβαιναν συχνά στη σκηνή από τον θάνατό του το 1921. Ο Ζαν Ντεσαγί έπαιξε τον Μαρσέλ και επανέλαβε τον ρόλο του στην κινηματογραφική εκδοχή του Κλωντ Ωτάν Λαρά το επόμενο έτος. Από τότε έχουν γίνει νέες θεατρικές παραγωγές στη Γαλλία και άλλες χώρες, στην Ελλάδα μία από τις παραστάσεις ήταν στο θέατρο Μουσούρη την θεατρική περίοδο 1994-1995 σε σκηνοθεσία Γιώργου Κιμούλη. 6  7 
