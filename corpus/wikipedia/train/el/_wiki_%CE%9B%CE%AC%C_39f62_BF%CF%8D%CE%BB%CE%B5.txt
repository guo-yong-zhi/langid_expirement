Η Λάιμα Βαϊκούλε  είναι Λετονή ηθοποιός, τραγουδίστρια, σκηνοθέτης και χορογράφος, γνωστή στην Ευρώπη και στην πρώην ΕΣΣΔ για δημοφιλείς επιτυχίες όπως το Vernisage και το Charlie, μεταξύ άλλων τραγουδιών.
Η Βαϊκούλε γεννήθηκε στις 31 Μαρτίου 1954, στο Τσέσις της Λετονίας. Οι γονείς της μετακόμισαν στην πρωτεύουσα, Ρίγα, όταν η ίδια ήταν τριών ετών. Η μικρή Λάιμα λάτρευε τη μουσική και τον χορό. Το 1966, σε ηλικία δώδεκα ετών, η Βαϊκούλε συμμετείχε σε διαγωνισμό νέων τραγουδιστών και εντυπωσίασε. Μεταξύ 1970 και 1973, σπούδασε νοσηλευτική στο Ιατρικό Κολέγιο του Βίλνιους, ενώ συνέχισε επίσης να τραγουδά σε ένα συγκρότημα. Τελικά, έγινε η βασική τραγουδίστρια σε ένα τοπικό συγκρότημα στη Ρίγα της Λετονίας και συμμετείχε σε νυχτερινές συναυλίες σε τοπικά κλαμπ και εστιατόρια για αρκετά χρόνια. Τη δεκαετία του 1980, σπούδασε υποκριτική και σκηνοθεσία στο Κρατικό Ινστιτούτο Θεατρικών Τεχνών της Μόσχας , από το οποίο αποφοίτησε ως ηθοποιός και σκηνοθέτης.
Το 1985, η Λάιμα Βαϊκούλε έκανε την πρώτη της επιτυχία στη Σοβιετική Ένωση. Από το 1986, η Βαϊκούλε απολαμβάνει μια γόνιμη συνεργασία με τον δημοφιλή Λετονό συνθέτη Ραϊμίντς Πάουλς και τον Ρώσο ποιητή Ιλιά Ρέζνικ, ο οποίος έχει γράψει επιτυχίες όπως τα Vernisage, Charlie και Skripach na kryshe . Η Βαϊκούλε είναι από τους αρχικούς διοργανωτές του φεστιβάλ ποπ μουσικής Jurmala,  6  μαζί με τον Πάουλς. Κατά τη διάρκεια της δεκαετίας του 1980 και του 1990 η Λάιμα Βαϊκούλε συμμετείχε τακτικά σε διεθνείς μουσικούς διαγωνισμούς και σε φεστιβάλ σε όλη την Ευρώπη. Της απονεμήθηκε η Χρυσή Λύρα στο φεστιβάλ Bratislavská Lýra, 87,  7  ήταν φιλοξενούμενη τραγουδίστρια και οικοδέσποινα στο φεστιβάλ Jurmala 92 και συμμετείχε επίσης στον "Μουσικό Κόσμο AU" στο Μονακό, μεταξύ άλλων φεστιβάλ και διαγωνισμών. Της απονεμήθηκε ο τίτλος της Εθνικής Ηθοποιού της Λετονίας καθώς και το Grand Prix  για την ιδιαίτερη συμβολή της στη μουσική και τον πολιτισμό της χώρας.
Σε μια συνέντευξη της το 2018 στον ουκρανικό τύπο, όταν ρωτήθηκε αν θα δώσει παράσταση στην Κριμαία που είχε προσαρτηθεί στη Ρωσία, η Βαϊκούλε απάντησε "Δεν θα πάω εκεί, ό,τι και αν μου προσφέρουν" και εξήγησε "Είμαι πολίτης της Ευρωπαϊκής Ένωσης δεν έχω το δικαίωμα να ταξιδέψω εκεί ". Μετά από αυτές τις δηλώσεις, της ασκήθηκε κριτική από τον Ρώσο γερουσιαστή Aleksey Pushkov και από πολλές προσωπικότητες του πολιτισμού.  8  Αργότερα εμφανίστηκε στην κρατική ρωσική τηλεόραση, όπου είπε ότι η απάντησή της είχε παρερμηνευθεί και αυτό που εννοούσε ήταν ότι ο νόμος της απαγορεύει να πάει στην Κριμαία, όχι ότι δεν θα ήθελε να εμφανιστεί εκεί. Όταν ερωτήθηκε από τον παρουσιαστή αν θα πήγαινε στην Κριμαία εάν δεν το απαγόρευε κανένας λετονικός νόμος, η Βαϊκούλε απάντησε θετικά.  9 
Η Λάιμα Βαϊκούλε ζει και εργάζεται στη Ρίγα και έχει ένα δεύτερο σπίτι στη Μόσχα.
Η Βαϊκούλε είναι ακτιβιστίστρια για τα δικαιώματα των ζώων και χορτοφάγος.  10   11   12 
