Ο Λεύκιος Καικίλιος Μέτελλος, λατιν.: Lucius Caecilius Metellus, ήταν Ρωμαίος αριστοκράτης. Ήταν πραίτορας το 71 π.Χ. Διαδέχθηκε τον Γάιο Βέρρες ως κυβερνήτης της Σικελίας το 70 π.Χ. Απεβίωσε ως ύπατος το 68 π.Χ. Ο συνύπατός του ήταν ο Κόιντος Μάρκιος Ρεξ.
Οι Καικίλιοι Μέτελλοι ήταν μία επιφανής οικογένεια της ρωμαϊκής δημοκρατίας. Ήταν πολιτικά συντηρητικοί, αν και μέλη του πληβείου γένους των Καικιλίων.
Ο παππούς τού Λεύκιου ήταν ο Κόιντος Καικίλιος Μέτελλος Μακεδονικός. Ήταν πραίτορας το 148 π.Χ., ύπατος το 143 π.Χ. και τιμητής το 131 π.Χ. Τού δόθηκε η διοίκηση στη Μακεδονία, όπου νίκησε τον Ανδρίσκο, έναν διεκδικητή τού θρόνου. Έλαβε θρίαμβο και το παρωνύμιο  «Μακεδονικός» για τη νίκη του. Ήταν αντίπαλος τού Τιβέριου Σ. Γράκχου και τού Γάιου Σ. Γράκχου.  11 
Ο πατέρας τού Λεύκιου ήταν ο Γάιος Καικίλιος Μέτελλος Καπράριος, ο μικρότερος γιος τού Μακεδονικού. Ο Καπράριος πολέμησε υπό τον Σκιπίωνα Αιμιλιανό στη Νουμαντία. Ήταν πραίτορας το 117 π.Χ., ύπατος το 113 π.Χ. και πολέμησε ως ανθύπατος στη Θράκη το 112 π.Χ. Θριάμβευσε για τη νίκη του στη Θράκη το 111 π.Χ. Έγινε τιμητής  το 102 π.Χ.
Ο Λεύκιος είχε δύο αδέλφια. Ο ένας ήταν ο Κόιντος καικίλιος Μέτελλος Κρητικός. Ο Κρητικός ήταν πραίτορας το 74 π.Χ., ύπατος το 69 π.Χ. και αρχιερέας  από το 73 μέχρι το τέλος του στα τέλη της δεκαετίας τού '50 π.Χ. Τού δόθηκε η ανθυπατική διοίκηση κατά της Κρήτης κατά τη διάρκεια της υπατείας του. Υπέταξε το νησί και θριάμβευσε για τη νίκη του το 62 π.Χ. Ήταν αντίπαλος τού Πομπήιου.  11  Ο άλλος αδελφός τού Λεύκιου ήταν ο Mάρκος Καικίλιος Μέτελλος. Υπήρξε πραίτορας και πρόεδρος τού εκβιαστικού δικαστηρίου το 69 π.Χ.
Η αδελφή τού Λεύκιου, Καικιλία Μετέλλα, παντρεύτηκε τον Γάιο Βέρρες. Ο Βέρρες ήταν κυβερνήτης της Σικελίας από το 73 έως το 71 π.Χ. και κατηγορούμενος σε δίκη στην ομιλία τού Κικέρωνα κατά τού Βέρρες Α' .
Στο έργο Κατά τού Βέρρες, ο Κικέρων είναι ο μηνυτής για λογαριασμό τού νησιού της Σικελίας. Δίωξε τον Βέρρες για ηθική διαφθορά, δωροδοκία, κλοπή και δολοφονία Ρωμαίων πολιτών χωρίς δίκη, κάτι που απαγορεύεται από το ρωμαϊκό δίκαιο. Η δίκη έγινε στα τέλη τού 70 π.Χ. Η οικογένεια τού Λεύκιου υποστήριξε τον Βέρρες και ήταν σε θέση να τον υποστηρίξει: ο Λεύκιος ήταν κυβερνήτης της Σικελίας όταν έγινε η δίκη, και ο μεγαλύτερος αδελφός του, Κρητικός, επρόκειτο να γίνει ύπατος το 69 π.Χ. μαζί με τον συνάδελφό του υποστηρικτή τού Βέρρες Κόιντο Ορτένσιο Ορτάλο και ο Μάρκος, μικρότερος αδελφός, επρόκειτο να είναι πρόεδρος τού εκβιαστικού δικαστηρίου το 69 π.Χ. Εξαιτίας αυτού, ο Βέρρες προσπάθησε ανεπιτυχώς να αναβάλει τη δίκη μέχρι το 69 π.Χ., όταν οι Καικίλιοι Μέτελλοι και ο Ορτένσιος θα είχαν τη δύναμη να κερδίσουν την αθώωσή του.
