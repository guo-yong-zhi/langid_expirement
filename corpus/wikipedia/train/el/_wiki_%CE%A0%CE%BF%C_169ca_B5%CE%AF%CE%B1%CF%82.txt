Ο Ποδοσφαιρικός Όμιλος Ελλήνων Αλεξανδρείας ή "Ελληνικός Ποδοσφαιρικός Όμιλος", όπως αναφέρεται συχνά, ιδρύθηκε το 1910 από Έλληνες της πόλης που μαζεύονταν κάθε Κυριακή και έπαιζαν ποδόσφαιρο στο στάδιο Ρον Πουάν. 
Ο Ποδοσφαιρικός Όμιλος ιδρύθηκε το Σεπτέμβριο του 1910, όπως αναφέρει παλιό περιοδικό: 1 
"Ένα απόγευμα της 21ης Σεπτεμβρίου του 1910 μερικοί φίλαθλοι νέοι ίδρυαν ένα μικρό Σύλλογο, τον "Ελληνικόν Ποδοσφαιρικόν Όμιλον Αλεξανδρείας", σε μια εποχή που οι μεγάλοι τότε αθλητικοί σύλλογοι της πόλεως μας Μίλων και Όμιλος Φιλάθλων δεν είχαν αναπτύξει το ποδόσφαιρον ακόμη."
Στα ιδρυτικά μέλη, που ήταν ταυτόχρονα και ποδοσφαιριστές του συλλόγου, αναφέρονται οι: Σάββας Καυκάλας, Ι. Σαριδάκης, Ι. Στεφανουδάκης, Σπ. Παπαδάκης, Γ. Ζωγράφος, Αρ. Οικονομίδης, Γ. Τσιβιλής, Αβερκιάδης, Λιβέριος, Βακάρης, Κατράκης, Ι. Παπαδάκης, Αντ. Ράλλης. Το 1911 την προεδρία του ομίλου ανέλαβε ο γιος του Εμμ. Μπενάκη, Αλέξανδρος.
Το σωματείο χρησιμοποιούσε ως γήπεδο το στάδιο του Σάτμπι, με ενοίκιο που πλήρωνε ο πρόεδρος Αλέξανδρος Μπενάκης. Υπό την προεδρία του ο Ποδοσφαιρικός Όμιλος δημιούργησε αξιόλογη ομάδα, με παίκτες τους: Κ. Σαλβάγο, Γ. Βασιλειάδη, Π. Βασιλειάδη, Αλ. Βασιλειάδη, Δ. Πατέρα, Σταυρίδη, Γ. Μελά, Γ. Αρμαντζόπουλο, Α. Χραμπάνη, Α. Χάμο κ.ά. Μετά το θάνατο του Μπενάκη πρόεδρος ανέλαβε ο Ν. Κανάβας.
Το 1927 στους ποδοσφαιριστές του Ομίλου περιλαμβάνονταν οι:  Μπαλλής, Σκουλούδης, Ανδρεάδης, Παπαφίγγος, Κλωνάρης, Μαρινάκης, Μαρινάκης, Μιχελεπής, Μπαρμπούτης, Μακρής, Μιχαηλίδης, Παπαδόπουλος, Βαλιανάτος, Γιαννάς, Ιωαννίδης, Μιχελής, Πατρινός κ.ά.
Μεταπολεμικά ο Όμιλος συγχωνεύτηκε με την Αθλητική Ένωση Ελλήνων Αλεξανδρείας, αποτελώντας το ποδοσφαιρικό τμήμα της.   
