Παράλληλοι δρόμοι είναι μία ελληνική καθημερινή τηλεοπτική σειρά του Mega Channel σε σενάριο Κάλης Καρατζά. 
Το πρώτο επεισόδιο της σειράς προβλήθηκε στις 9 Νοεμβρίου του 1992 και ολοκληρώθηκε μετά από δύο σεζόν προβολής το 1994. 
Η σειρά αποτελεί τη δεύτερη καθημερινή σειρά που προβλήθηκε από τον τηλεοπτικό σταθμό Mega Channel, μετά τη «Δίψα» το 1990, κατά τα πρώτα χρόνια λειτουργίας του σταθμού.
Τη σκηνοθεσία της σειράς ανέλαβαν ο Φράνσις Κάραμποτ και ο Γιώργος Νικολαΐδης.
Την παραγωγή της σειράς είχε το Studio ATA. 
Πρωταγωνιστές της σειράς είναι ο Τίτος Βανδής και ο Πέτρος Ζαρκάδης. 
Μετά την ολοκλήρωσή της, η σειρά προβάλλεται σχεδόν κάθε χρόνο σε επανάληψη κατά τις πρώτες πρωινές ώρες από το ίδιο κανάλι.
Οι "Παράλληλοι Δρόμοι" είναι ένα κοινωνικό δράμα, που εξιστορεί την άνοδο και την πτώση δύο ισχυρών οικογενειών, οι οποίες  συνδέονται με μεγάλα οικονομικά συμφέροντα. Γενάρχες των δύο αυτών οικογενειών είναι ο Λουκάς Παπαγιάννης και ο Φώτης Κροντηράς. Τους δύο αυτοδημιούργητους άντρες,  εκτός από τον επιχειρηματικό τους δεσμό, τους συνδέει και κάτι ακόμα: ένα συνταρακτικό μυστικό, το οποίο θα αποβεί τραγικά καθοριστικό στην παράλληλη ζωή τους. Το μυστικό αυτό δημιουργεί ρωγμές στις σχέσεις των δύο αντρών - ρωγμές που πληθαίνουν και μεταφέρονται στο βιομηχανικό κολοσσό που διοικούν και τους αναγκάζει να αποκλείουν πεισματικά κάθε ερωτικό δεσμό ανάμεσα στα μέλη των οικογενειών τους 1 . 
