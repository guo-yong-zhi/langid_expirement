Ο Κούρτσιο Μαλαπάρτε   ήταν Ιταλός συγγραφέας και δημοσιογράφος.
Είναι ιδιαίτερα γνωστός για τα αυτοβιογραφικά μυθιστορήματα του Καπούτ  και Το δέρμα   στα οποία καταγράφει τις εμπειρίες του ως δημοσιογράφου και αξιωματικού από το Β’ Παγκόσμιο Πόλεμο.
Το ψευδώνυμο Μαλαπάρτε αποτελεί παρονομασία του ονόματος του Ναπολέοντα Βοναπάρτη.
Ο Κούρτσιο Μαλαπάρτε γεννήθηκε στις 9 Ιουνίου του 1898 στο Πράτο, στην Τοσκάνη της Ιταλίας από Γερμανό πατέρα και Ιταλίδα μητέρα.
Σε ηλικία μόλις δεκαέξι ετών, θέλοντας να πολεμήσει κατά των δυνάμεων της Αυστρουγγαρίας  και καθώς στην αρχή του Α’ Παγκοσμίου Πολέμου η Ιταλία ήταν ουδέτερη, ο Μαλαπάρτε κατετάγη στην Legione Garibaldina, μια μονάδα της Λεγεώνας των Ξένων που αποτελούνταν αποκλειστικά από Ιταλούς. Το 1915 η Ιταλία μπήκε στον πόλεμο στο πλευρό των Δυνάμεων της Ανταντ και ο Μαλαπάρτε κατετάγη στο σώμα των Αλπινιστών του Βασιλικού Στρατού της Ιταλίας.
Η συντριβή του ιταλικού στρατού στο Caporetto της Σλοβενίας το 1917 οδήγησε τον Μαλαπάρτε να γράψει το πρώτο του βιβλίο που, αρχικά, είχε τον τίτλο Viva Caporetto!. Στο αφηγηματικό αυτό δοκίμιο ο Ιταλός συγγραφέας αποδίδει την ήττα του ιταλικού στρατού τον Νοέμβριο του 1917 στο Caporetto, όπου σκοτώθηκαν χιλιάδες απλοί Ιταλοί στρατιώτες, στην ανικανότητα και στην ανευθυνότητα της τότε ηγεσίας του ιταλικού στρατού και των πολιτικών που προερχόταν από τις ανώτερες τάξεις. Το βιβλίο αυτό ο Μαλαπάρτε δυσκολεύτηκε να το εκδόσει, καθώς το απέρριψαν πολλοί εκδότες, μεταξύ των οποίων και ο φίλος του Giuseppe Prezzolini και τελικά το εξέδωσε με δικά του έξοδα. Αμέσως μετά την κυκλοφορία του  το βιβλίο κατασχέθηκε και τελικά επανεκδόθηκε την ίδια χρονιά με τον τίτλο La rivolta dei santi maledetti.
