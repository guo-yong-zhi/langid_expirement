Ο Βαγγέλης Βουρούκος  ήταν Έλληνας ποδοσφαιριστής και προπονητής. Ως ποδοσφαιριστής έπαιζε στη θέση του αμυντικού και αγωνίστηκε και στα 3 πρώτα εγχώρια εθνικά πρωταθλήματα.
Γεννήθηκε και μεγάλωσε στη Νέα Ιωνία Μαγνησίας και ήταν γιος του παλαιού ποδοσφαιριστή της Νίκης Βόλου, Κώστα Βουρούκου. Ακολουθώντας τα χνάρια του πατέρα του, ξεκίνησε το ποδόσφαιρο από τα τμήματα υποδομών της Νίκης Βόλου και το 1970, μεσούσης της περιόδου 1969-70, προωθήθηκε στην πρώτη ομάδα και έκανε ντεμπούτο στο πρωτάθλημα της Β' Εθνικής κατηγορίας στην ηλικία των 15 ετών. 1  Με τη φανέλα της Νίκης Βόλου αγωνίστηκε συνεχώς στο πρωτάθλημα της Β' Εθνικής, με εξαίρεση την χρονιά 1975-76 που αγωνίστηκε στο τοπικό και επανήλθε αμέσως ως τρεμπλούχος, καθώς κατέκτησε το πρωτάθλημα Ε.Π.Σ. Θεσσαλίας, το κύπελλο Ε.Π.Σ. Θεσσαλίας και το Κύπελλο Ελλάδας ερασιτεχνών. Αξιοσημείωτα στις 13 Ιουνίου 1976 πέτυχε το νικητήριο τέρμα της Νίκης Βόλου επί της Δάφνης Ερυθρών  στο Κριεκούκι που της έδωσε την 1η θέση του 5ου ομίλου στο ερασιτεχνικό πρωτάθλημα ανόδου και την επάνοδο στην Β' Εθνική και στις 16 Ιουνίου 1976 πέτυχε επίσης το νικητήριο τέρμα της Νίκης Βόλου επί του Α.Π.Ο. Ρουφ  στον τελικό του Κυπέλλου Ελλάδας ερασιτεχνών στη Λαμία που την οδήγησε στην κατάκτηση του τροπαίου. 2 
Το 1978 πήρε μεταγραφή στην ΑΕΛ και με τη φανέλα της ομάδας της Λάρισας αγωνίστηκε για τεσσερισήμισι χρονιές στο πρωτάθλημα της Α' Εθνικής κατηγορίας. Τον Ιανουάριο του 1983 και μεσούσης της περιόδου 1982-83, επέστρεψε στον Βόλο με μεταγραφή στον Ολυμπιακό Βόλου, 3  με τη φανέλα του οποίου αγωνίστηκε για ενάμισι χρόνο στην Β' Εθνική, ενώ αξιοσημείωτα στις 16 Ιανουαρίου 1983 πέτυχε το 1 από τα 2 τέρματα της νίκης του Ολυμπιακού με 2-0 επί της Νίκης Βόλου στο τοπικό Βολιώτικο ντέρμπι για το πρωτάθλημα, με τον ίδιο ωστόσο να μην το πανηγυρίζει ως ένδειξη σεβασμού στην πρώην ομάδα του που ήταν και αυτή που ξεκίνησε το ποδόσφαιρο. 4  Το καλοκαίρι του 1984 πήγε στο Αίγιο, παίρνοντας μεταγραφή στον Παναιγιάλειο, με τη φανέλα του οποίου αγωνίστηκε μια χρονιά στην Γ' Εθνική. Το καλοκαίρι του 1985 πήγε στον Πειραιά για την Προοδευτική, 5  με τη φανέλα της οποίας αγωνίστηκε για μια χρονιά στην Β' Εθνική και το καλοκαίρι του 1986 τερμάτισε την ποδοσφαιρική του σταδιοδρομία. 6 
Η πρώτη του τριβή με την προπονητική ήταν το 1982 ως βοηθός του Γιάτσεκ Γκμοχ στην ΑΕΛ και ως προπονητής εργάστηκε αρχικά στον Πανθηραϊκό Σαντορίνης. Ακολούθησαν οι ερασιτέχνες Προοδευτικής και κατόπιν οι Α.Ο. Ποντίων Πειραιά, Ηρακλής Βόλου, Νίκη Βόλου, ΑΕΛ, Χαλκηδών Νηαρ Ηστ Πειραιά, Γ.Σ. Αλμυρού, ενώ στα τοπικά πρωταθλήματα έχει εργαστεί επίσης στους Θησέα Αγριάς, Δήμητρα Ευξεινούπολης 7  και Σαρακηνό Βόλου.
Απεβίωσε την Τετάρτη 13 Μαρτίου του 2019 σε ηλικία 64 ετών, από καρκίνο. 8  9  10  11  12  13 
