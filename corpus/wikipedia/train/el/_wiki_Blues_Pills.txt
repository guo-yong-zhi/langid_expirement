Οι Blues Pills είναι σουηδικό hard rock συγκρότημα, το οποίο δημιουργήθηκε στο Έρεμπρο το 2011 και κυκλοφόρησε το πρώτο και ομώνυμο του άλμπουμ τρία χρόνια αργότερα.
Το 2011, τα ετεροθαλή αδέλφια Ζακ Άντερσον  και Κόρι Μπέρι , πρώην μέλη των Radio Moscow, βρίσκονταν στην Αϊόβα και γνώρισαν την τραγουδίστρια Έλιν Λάρσον, η οποία διέμενε στην Καλιφόρνια. Οι τρεις μουσικοί ηχογράφησαν δύο ντέμο κομμάτια και τα δημοσιοποίησαν μέσω YouTube, με την "Crusher Records" να τους προτείνει συμβόλαιο. Το συγκρότημα περιόδευσε στην Ισπανία και τη Γαλλία, όπου γνώρισαν τον 16χρονο κιθαρίστα Ντόριαν Σοριό, τον οποίο προσκάλεσαν στο Έρεμπρο και αποφάσισαν να γίνει μέλος του συγκροτήματος. Η ονομασία του σχήματος προήλθε από τον φίλο τους, Γιενς Χάιντε, ο οποίος διατηρούσε το blog "BluesPillz" και ασχολούνταν με την Underground σκηνή της δεκαετίας του '60 και του '70. 1 
Στις 25 Μαΐου 2012, κυκλοφόρησαν το ΕΡ "Bliss", ακολουθούμενο από το σινγκλ "Black Smoke" στις 3 Ιουλίου. 2  3  Το συγκρότημα περιόδευσε εκτενώς μέσα στο 2013 με εμφανίσεις στο "Desertfest" του Βερολίνου στις 27 Απριλίου, 4  το "Void Festival" στο Κέτσντινγκ στις 2 Αυγούστου, 5  το "Yellowstock Festival" του Βελγίου στις 9 Αυγούστου, 6  το "Crossroads Festival" της Βόννης στις 18 Οκτωβρίου και το "Cherry Rock Festival" της Μελβούρνης στις 24 Νοεμβρίου 2013. 7  8 
Τον Ιούλιο του 2013, οι Blues Pills υπέγραψαν συμβόλαιο συνεργασίας με τη "Nuclear Blast" και κυκλοφόρησαν το ΕΡ "Devil Man" στις 18 Οκτωβρίου. 9  10  Η εμφάνιση του συγκροτήματος στο "Crossroads Festival" ηχογραφήθηκε και κυκλοφόρησε με τη μορφή του ΕΡ "Live at Rockpalast" στις 28 Μαρτίου 2014. 11 
Στις 25 Ιουλίου 2014, κυκλοφόρησε το ομώνυμο άλμπουμ του συγκροτήματος με παραγωγό τον Ντον Άλστερμπεργκ. Η ειδική έκδοση του δίσκου περιελάμβανε και ένα DVD με την εμφάνιση τους στο φεστιβάλ "Hammer of Doom", την προηγούμενη χρονιά. 12  Το άλμπουμ ηχογραφήθηκε στα διαλείμματα από τις συνεχείς περιοδείες, αλλά και όταν είχε τη δυνατότητα ο Άλστερμπεργκ να βρεθεί στο στούντιο, με αποτέλεσμα η κυκλοφορία του να αναβληθεί αρκετές φορές μέχρι να καταφέρουν να ολοκληρώσουν τις ηχογραφήσεις. Οι διαδικασίες πραγματοποιήθηκαν αναλογικά και χωρίς τη χρήση ηλεκτρονικών υπολογιστών, ενώ τα όργανα ηχογραφήθηκαν ζωντανά. Αμέσως μετά την ηχογράφηση του άλμπουμ, ο ντράμερ Κόρι Μπέρι αποχώρησε για προσωπικούς λόγους, δίνοντας τη θέση του στον Αντρέ Κβάρνστρεμ. 13 
Κατά την περιοδεία για την προώθηση του δίσκου εμφανίστηκαν στο "Sweden Rock Festival 2014" στις αρχές Ιουνίου, 14  το "Rock Hard Festival" στις 8 Ιουνίου 2014 και το "Montreux Jazz Festival" στο Μοντρέ της Ελβετίας στις 10 Ιουλίου 2014. 15  16 
Ο δίσκος γνώρισε επιτυχία στην Ευρώπη, ανεβαίνοντας στο # 4 στη Γερμανία και το # 10 στην Ελβετία, ενώ μπήκε στα βρετανικά τσαρτ όπου σκαρφάλωσε στην 68η θέση. 17  Ακολούθησε η περιορισμένη κυκλοφορία του πρώτου τους ζωντανά ηχογραφημένου δίσκου με τίτλο "Blues Pills Live", τον Μάρτιο του 2015, 18  πριν το συγκρότημα περιοδεύσει στη Μεγάλη Βρετανία έναν μήνα αργότερα. 19 
Στις αρχές του 2016, έγινε γνωστός ο τίτλος του δεύτερου δίσκου του συγκροτήματος, "Lady in Gold", ο οποίος κυκλοφόρησε στις 5 Αυγούστου του ίδιου έτους. 20  Τον Ιούνιο, το συγκρότημα εξέδωσε το βίντεο κλιπ του ομώνυμου κομματιού, το οποίο αποτέλεσε και το πρώτο σινγκλ του δίσκου. 21  Το άλμπουμ ανέβηκε στην κορυφή των γερμανικών τσαρτ και τη δεύτερη θέση στην Ελβετία, ενώ έφθασε στο # 31 στη Μεγάλη Βρετανία. 22 
Για την προώθηση του άλμπουμ, οι Blues Pills περιόδευσαν στο Ηνωμένο Βασίλειο και την κεντρική Ευρώπη με τους Kadavar, τον Οκτώβριο και το Νοέμβριο του 2016. 23  Ακολούθησε μία ακόμη ευρωπαϊκή περιοδεία την άνοιξη του 2017, όπου το συγκρότημα εμφανίστηκε σε χώρες της ανατολικής Ευρώπης, της Μεσογείου, αλλά και στη Γαλλία, την Τσεχία και το Λουξεμβούργο. 24 
