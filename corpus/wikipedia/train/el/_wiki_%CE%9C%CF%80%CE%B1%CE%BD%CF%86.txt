Το Μπανφ  είναι κωμόπολη εντός του Εθνικού Δρυμού Μπανφ στην Αλμπέρτα του Καναδά. Βρίσκεται στα Βραχώδη Όρη της Αλμπέρτας, κατά μήκος της υπερκαναδικής εθνικής οδού, περίπου 126 χιλιόμετρα δυτικά του Κάλγκαρι και 58 χιλιόμετρα ανατολικά του Λέικ Λουίζ. Το Μπανφ είναι η κοινότητα με το δεύτερο υψηλότερο υψόμετρο στην Αλμπέρτα, μετά το Λέικ Λουίζ, σε υψόμετρο 1.400 έως 1.630 μέτρων πάνω από την επιφάνεια της θάλασσας.
Η Κωμόπολη του Μπανφ ήταν ο πρώτος δήμος που ενσωματώθηκε σε καναδικό εθνικό δρυμό. Η κωμόπολη αποτελεί μέλος του Περιφερειακού Πολεοδομικού Συγκροτήματος του Κάλγκαρι.
Το Μπανφ είναι πόλη-θέρετρο και ένας από τους δημοφιλέστερους τουριστικούς προορισμούς του Καναδά. Γνωστό για το ορεινό περιβάλλον και τις ιαματικές πηγές, είναι ένας προορισμός για υπαίθρια αθλήματα και διαθέτει εκτενείς προορισμούς πεζοπορίας, ποδηλασίας, ορειβασίας και σκι στην περιοχή. Το Σάνσαϊν Βίλατζ , το Σκι Νόρκουεϊ  και το Λέικ Λουίζ  είναι τα τρία κοντινά χιονοδρομικά κέντρα τα οποία βρίσκονται εντός του εθνικού δρυμού.
