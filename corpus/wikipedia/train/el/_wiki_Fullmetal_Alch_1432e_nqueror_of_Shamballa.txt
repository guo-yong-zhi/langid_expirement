Το Fullmetal Alchemist the Movie: Conqueror of Shamballa  είναι Ιαπωνική ταινία anime που συνόδευσε την τηλεοπτική σειρά Fullmetal Alchemist. Αφηγείται την ιστορία των χαρακτήρων τρία χρόνια μετά τη λήξη της σειράς, συνεχίζοντας την αφήγηση των γεγονότων. Η ταινία έκανε πρεμιέρα στην Ιαπωνία στις 23 Ιουλίου 2005. Κέρδισε τρία βραβεία στον 5ο Διαγωνισμό Anime του Τόκυο στο Tokyo international Anime Fair: Καλύτερου animation, Καλύτερης Πρωτότυπης Ιστορίας για τη δημιουργό του manga  και καλύτερης μουσικής . Κέρδισε επίσης το Μεγάλο Βραβείο Animation για το 2005 στα Mainichi Film Awards και το Βραβείο Καλύτερης Ταινίας Κινουμένων Σχεδίων στο Fantasia International Film Festival, στο Μόντρεαλ του Καναδά.
Τρία χρόνια μετά το πέρασμα της Πύλης, ο δεκαοκτάχρονος πλέον Έντουαρντ ζει στην προπολεμική Γερμανία του Χίτλερ. Έχοντας χάσει την ικανότητα να ασκεί αλχημεία, στρέφεται στην αντίστοιχη δύναμη του δικού μας κόσμου: την τεχνολογία και τις θετικές επιστήμες. Ιδιαίτερο ενδιαφέρον δείχνει στην πυραυλική, πιστεύοντας πως θα ήταν δυνατόν να επιστρέψει μέσω αυτής κάποια μέρα στην Amestris. Σύμμαχος και συνταξιδιώτης του στην προσπάθεια αυτή είναι ένα παλικάρι γύρω στην ηλικία του, ο Αλφόνς Χάιντριχ, ο οποίος μοιάζει εκπληκτικά στον αδελφό του Έντουαρντ, τον Αλ. Ο τελευταίος ακούει με ενδιαφέρον τις ιστορίες του Έντουαρντ για τον κόσμο από όπου προήλθε, και ονειρεύεται να φτιάξει έναν επανδρωμένο πύραυλο, όσο συντομότερα γίνεται, καθώς ο χρόνος του στη γη είναι τραγικά περιορισμένος. Τα δύο αγόρια γνωρίζουν μια τσιγγάνα, την Νόα, η οποία διαθέτει μια έκτη αίσθηση να "βλέπει" μέσα στην καρδιά οποιουδήποτε αγγίζει και η οποία βρίσκεται σε αναζήτηση ενός μέρους που θα μπορεί να αποκαλεί σπίτι, μιας και είναι απόβλητη τόσο από τη φυλή των Ρόμα, όσο και από τον υπόλοιπο κόσμο που την αντιμετωπίζει ρατσιστικά. Οι τρεις τους θα έρθουν αντιμέτωποι με την Εταιρεία της Θούλης, μια οργάνωση που ασχολείται με τον αποκρυφισμό.
Στον Amestris, μετά την ανάκτηση του σώματός του, ο Αλ έχει χάσει στην κυριολεξία τα χρόνια των περιπετειών που έζησε με τον αδελφό του, τόσο σωματικά όσο και πνευματικά, μιας και η μνήμη του σταμάτησε στη μέρα που τα δύο αγόρια προσπάθησαν να επαναφέρουν τη μητέρα τους στη ζωή. Παράλληλα, δεν έχει καμία ανάμνηση ούτε της Πύλης, ούτε των ανθρώπων που γνώρισε εκείνα τα χρόνια. Αποφασισμένος να φέρει πίσω τον αδελφό του, τον οποίο ακράδαντα θεωρεί ζωντανό, εκπαιδεύεται και πάλι στην αλχημεία από την Ιζούμι Κέρτις. Μετά το θάνατο της τελευταίας, αναχωρεί για νέα ταξίδια που θα του επιτρέψουν να αποκτήσει τη γνώση που απαιτεί ο σκοπός του. Με τα χρόνια η εμφάνισή του έχει αλλάξει και θυμίζει περισσότερο τον Έντουαρντ: τα μαλλιά του έχουν μακρύνει και τα ρούχα του θυμίζουν αυτά του αδελφού του.
Στη χώρα η πολιτική σταθερότητα έχει πλέον κατασταλάξει με τον στρατό να έχει παραχωρήσει την εξουσία στη δημοκρατία. Ο Ρόι Μάστανγκ, έχοντας χάσει το ένα του μάτι από την τελευταία του μάχη με τον Pride και στοιχειωμένος από τα φαντάσματα του παρελθόντος, έχει αποκηρύξει την αλχημεία και παραιτηθεί από τα αξιώματά του. Σαν απλός στρατιώτης πλέον, έχει αποσυρθεί σε κάποιο απομονωμένο φυλάκιο στον παγωμένο Βορρά. Η σχέση του με τη Ρίζα δεν προχώρησε περισσότερο καθώς έχει χάσει την αυτοπεποίθηση που κάποτε είχε. Ωστόσο, τόσο εκείνη, όσο και οι παλαιοί του σύντροφοι πιστεύουν στην επιστροφή του.
Όπως ο Αλ, έτσι και ο Ρόι, αναμένει την επιστροφή του Έντουαρντ. Η ευχή όλων να ξαναϊδωθούν ίσως γίνει πραγματικότητα, τη μέρα που η Εταιρεία της Θούλης αποφασίζει να ερευνήσει την αλήθεια πίσω από το μύθο της Σαμπάλα, ενός μυστηριώδους κόσμου που κρύβει φοβερά μυστικά που θα κορέσουν την επιθυμία των μελών της για εξουσία.
Σχεδόν όλα τα πρόσωπα της σειράς  κάνουν ένα μικρό ή μεγαλύτερο πέρασμα στην ταινία:
