Συντεταγμένες: 37°39′36.22″N 21°32′06.29″E  /  37.6600611°N 21.5350806°E  / 37.6600611; 21.5350806
Για συνώνυμο οικισμό στην Ελλάδα δείτε το λήμμα: Σαλμώνη Ροδόπης
Η Σαλμώνη είναι πεδινό χωριό της Ηλείας στην Περιφερειακή Ενότητα Ηλείας 2  σε υψόμετρο 52 μέτρα 3 .
Η Σαλμώνη βρίσκεται σε απόσταση 9 χλμ. ανατολικά του Πύργου, ανάμεσα στην ΕΟ Πύργου - Ολυμπίας και τον Αλφειό ποταμό. Είναι κτισμένη μέσα στο λεκανοπέδιο του ποταμού και οι κάτοικοί της ασχολούνται με την καλλιέργεια κυρίως πορτοκαλιών και ελιών. Η αρχαία Σαλμώνη αναφέρεται ως μία από τις οκτώ επίσημες πόλεις της αρχαίας Πισάτιδας, η οποία, σύμφωνα με τη μυθολογία, ιδρύθηκε από τον Σαλμωνέα  που μετανάστευσε στην Ήλιδα από τη Θεσσαλία. Σύμφωνα με τον Ευρυπίδη η πόλη βρισκόταν «επ΄Αλφειού ροαίς», ενώ πιθανολογείται ότι ερείπιά της σώζονται νοτιοδυτικά του σημερινού χωριού, στο λόφο δεξιά της όχθης του Αλφειού, αριστερά της σιδηροδρομικής γραμμής που οδηγεί από Πύργο προς Αρχαία Ολυμπία 4 . Επί τουρκοκρατίας ονομαζόταν Κούκουρα από το όνομα του Τούρκου διοικητή Κούκουρ Αγά. Έτσι αναφέρεται επίσημα το 1835, μετά την Επανάσταση του 1821, να προσαρτάται στο δήμο Λετρίνων. Το 1912 με το  ΦΕΚ 256Α - 28/08/1912 ορίστηκε έδρα της τότε νεοϊδρυθείσας κοινότητας. Μετονομάστηκε σε Σαλμώνη το 1915 με το ΦΕΚ 143Α - 17/04/1915. 5  Σύμφωνα με το Σχέδιο Καλλικράτης μαζί με τον Αλφειό αποτελούν την τοπική κοινότητα Σαλμώνης που υπάγεται στη δημοτική ενότητα Πύργου του Δήμου Πύργου και σύμφωνα με την απογραφή 2011 ως κοινότητα έχει πληθυσμό 643 κατοίκους, ενώ ως οικισμός 612 6 .
