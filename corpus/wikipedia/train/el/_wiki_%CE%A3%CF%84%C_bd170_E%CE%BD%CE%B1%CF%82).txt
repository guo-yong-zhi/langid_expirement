Συντεταγμένες: 38°02′31″N 23°48′12″E  /  38.04194°N 23.80333°E  / 38.04194; 23.80333
Ο Σιδηροδρομικός Σταθμός Κηφισίας είναι σταθμός του Προαστιακού Σιδηροδρόμου επί της γραμμής Σιδηροδρομικού Κέντρου Αχαρνών - Διεθνούς Αερολιμένα Αθηνών. Βρίσκεται στο Μαρούσι και πήρε το όνομά του από τη Λεωφόρο Κηφισίας, στη διασταύρωση της οποίας με τη σιδηροδρομική γραμμή ΣΚΑ - Διεθνούς Αερολιμένα Αθηνών έχει κατασκευαστεί. Εγκαινιάστηκε στις 30 Ιουλίου 2004. Βρίσκεται στη νησίδα της Αττικής Οδού, κάτω από τον κόμβο της με τη Λεωφόρο Κηφισίας και διαθέτει κεντρική αποβάθρα και γραμμή εναπόθεσης αμαξοστοιχιών. Μελλοντικά θα ανταποκρίνεται με τη Γραμμή 4 του Μετρό, μέσω του Σταθμού Παραδείσου, ο οποίος ωστόσο προβλέπεται να κατασκευαστεί μετά το 2035.
Ο Σιδηροδρομικός Σταθμός Λεωφόρου Κηφισίας δεν πρέπει να συγχέεται με το Σιδηροδρομικό Σταθμό Κηφισιάς των Σιδηροδρόμων Αττικής, ο οποίος βρισκόταν στην Κηφισιά, ή με το Σταθμό Κηφισιά του Μετρό, ο οποίος βρίσκεται στο χώρο του Σιδηροδρομικού Σταθμού Κηφισιάς.
