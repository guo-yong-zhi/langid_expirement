Ο Στυλιανός Γονατάς   ήταν Έλληνας αγωνιστής της Επανάστασης του 1821 και μετέπειτα αξιωματικός του Ελληνικού Στρατού.
Γεννήθηκε το 1807 στις Κυδωνίες της Μικράς Ασίας και προερχόταν από επιφανή οικογένεια της περιοχής 1 . Όταν ξέσπασε η Ελληνική Επανάσταση για να αποφύγει τις οθωμανικές διώξεις κατέφυγε στην επαναστατημένη Ελλάδα. Εκεί εντάχθηκε στις δυνάμεις των επαναστατών και συμμετείχε σε αρκετές μάχες καταφέρνοντας να διακριθεί 1  2 . Μεταξύ άλλων πολέμησε στις μάχες των Μύλων και του Χαϊδαρίου, στην εκστρατεία της Καρύστου, στην πολιορκία της Ακρόπολης και στην εκστρατεία της Χίου 1  3 . Κατά τη διάρκεια της επανάστασης τραυματίστηκε δύο φορές στο στήθος 1 . Από το 1825 ήταν μέλος του τακτικού στρατού που συστάθηκε από τον Φαβιέρο και το 1828 έφερε το βαθμό του λοχαγού, ενώ μετά την απελευθέρωση και τη δημιουργία του ελληνικού κράτους ακολούθησε στρατιωτική καριέρα φτάνοντας μέχρι τον βαθμό του υποστρατήγου 1 . Πέθανε τον Οκτώβριο του 1871 στην Αθήνα 1 .
Ήταν παντρεμένος από το 1834 με την Ευφροσύνη Οικονομίδου 4 , η οποία προερχόταν από επιφανή οικογένεια της Κύπρου που είχε υποστεί εκτεταμένες διώξεις κατά το 1821 5 . Από αυτόν τον γάμο απέκτησε έξι παιδιά . Μεταξύ των τέκνων του συγκαταλέγονταν ο στρατιωτικός και πανεπιστημιακός Δημοσθένης Γονατάς και ο νομικός Επαμεινώνδας Γονατάς. Γιος του τελευταίου και εγγονός του Στυλιανού ήταν ο συνονόματός του στρατιωτικός και πολιτικός Στυλιανός Γονατάς.
