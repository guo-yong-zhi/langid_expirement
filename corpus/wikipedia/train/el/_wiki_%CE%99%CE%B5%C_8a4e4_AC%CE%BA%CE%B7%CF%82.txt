Η Ιερά Μητρόπολις Λευκάδος και Ιθάκης είναι μία από τις Μητροπόλεις της Εκκλησίας της Ελλάδος. Έχει έδρα την πόλη της Λευκάδας και περιλαμβάνει τη Λευκάδα, την  Ιθάκη, το Μεγανήσι, τον Κάλαμο, τον  Καστό και τα γύρω μικρότερα νησιά.
Μητροπολίτης είναι από τις 24 Ιουνίου 2008 ο Θεόφιλος  1 .
Η ιστορία της Εκκλησίας της Λευκάδος ανάγεται στον χειμώνα του 65 μ.Χ., όταν ο Ταρσέας αγκυροβόλησε στο δεύτερο λιμάνι της Λευκάδος, απέναντι από τη Νικόπολη, εκεί που σήμερα υπάρχει εκκλησάκι του Αγίου Ιωάννη του Αντζούση . Αυτός εγκατέστησε ως πρώτο Επίσκοπο Λευκάδας τον μαθητή του, Σωσίωνα 2 .
Στη Σύνοδο της Νικαίας αναφέρεται ως συμμετέχων ο επίσκοπος Λευκάδος Αγάθαρχος. Τον 14ο αιώνα οι Φράγκοι  κατακτητές επιχείρησαν να εγκαταστήσουν Λατίνους κληρικούς, αλλά ο εκδιωγμένος Ορθόδοξος κλήρος σταδιακά επανεγκαταστάθηκε. Στα τέλη του 15ου αιώνα , η Ελένη Παλαιολογίνα Μπράνκοβιτς βοήθησε στην ανασυγκρότηση ιερών μονών και στην ανοικοδόμηση του ιστορικού Ναού της Αγίας Μαύρας. Η ίδια εκάρη μοναχή με το όνομα Υπομονή.
Ακολούθησε η Ενετοκρατία , η Γαλλοκρατία  και από το 1799 οι Ρωσότουρκοι. Τότε το Οικουμενικό Πατριαρχείο προεβίβασε την Αρχιεπισκοπή Λευκάδος και Αγίας Μαύρας σε Μητρόπολη. 
Το 1800 δημιουργήθηκε η Επτάνησος Πολιτεία, το 1807-1810 τα Επτάνησα πέρασαν στους Γάλλους και από το 1810 μέχρι το 1864 στους Αγγλους. Το 1866 η Εκκλησία της Επτανήσου, επομένως και της Λευκάδος, ενώθηκε με την Εκκλησία της Ελλάδος. Τον Σεπτέμβριο του 1899 η Ιερά Σύνοδος της Εκκλησίας της Ελλάδος προσάρτησε την τοπική Εκκλησία της Ιθάκης στη Μητρόπολη Λευκάδος. Έτσι ο τίτλος της Μητροπόλεως έγινε: Ιερά Μητρόπολις Λευκάδος και Ιθάκης.
