Ο Σερ Κρίστοφερ Ρεν  ήταν ένας από τους σπουδαιότερους Άγγλους αρχιτέκτονες όλων των εποχών 10 ,
με γνωστότερό του έργο τον καθεδρικό ναό του Αγίου Παύλου του Λονδίνου. Συνολικά του ανατέθηκαν οι ανοικοδομήσεις 51 εκκλησιών στο Λονδίνο, συμπεριλαμβανομένου και του Αγίου Παύλου, ύστερα από τη μεγάλη πυρκαγιά του 1666.  
Άλλα αξιόλογα κτίρια του Ρεν περιλαμβάνουν το Βασιλικό Ναυτικό Κολέγιο στο Γκρήνουιτς  και το νότιο μέτωπο του παλατιού Χάμπτον Κορτ .
Γιος του Κρίστοφερ Ρεν και της Μέρυ Κοξ, ο Κρίστοφερ Ρεν γεννήθηκε το 1632 στην επαρχία Γουιλτσάιρ  , όπου ο πατέρας του ήταν κληρικός. Το 1634,  του προσφέρθηκε η θέση του Πρύτανη του Γουίντσορ , την οποία καταλάμβανε προηγουμένως ο αδελφός του Μάθιου Ρεν, ο οποίος είχε διοριστεί Επίσκοπος του Hereford. Κατά τη διάρκεια της παιδικής του ηλικίας, ο Κρίστοφερ υπήρξε συμπαίκτης του Πρίγκιπα Καρόλου A' της Ουαλίας.
Σε ηλικία εννέα ετών ο Κρίστοφερ Ρεν εστάλη στη  σχολή του Γουέστμινστερ του Λονδίνου. Η οικογένεια Ρεν είχε στενούς δεσμούς με την Μοναρχία, πράγμα που της επέφερε προβλήματα κατά τη διάρκεια του Αγγλικού εμφύλιου πολέμου. Συγκεκριμένα, ο Μάθιου Ρεν, τότε Επίσκοπος του Έλυ φυλακίστηκε για οκτώ χρόνια στον Πύργο του Λονδίνου. Επίσης, ο πατέρας του αναγκάστηκε να φύγει από το Γουίντσορ και να βρει καταφύγιο στο Μπρίστολ. Ωστόσο, όταν ο Κρίστοφερ ήταν έντεκα ετών, η μεγαλύτερη αδελφή του παντρεύτηκε τον μαθηματικό Γουίλιαμ Χόλντερ , και η οικογένειά του μετακόμισε στο Bletchingham της επαρχίας του Όξφορντσαϊρ , στην οικία των Χόλντερ. Ο Γουίλιαμ Χόλντερ έγινε τότε ο δάσκαλος του Κρίστοφερ, και τον ενθάρρυνε να μάθει αστρονομία.
Όταν τελείωσε τη  σχολή του Γουέστμινστερ, το 1646, ο Κρίστοφερ Ρεν διετέλεσε κατά τη διάρκεια των επόμενων τριών ετών, βοηθός σε διάφορες ανατομικές μελέτες του Δρ Τσαρλς Σκάρμπορο , που αργότερα θα γινόταν  βασιλικός γιατρός.
Το 1649 ο Ρεν ξεκινά τις σπουδές του στο κολέγιο Wadham της Οξφόρδης, απ´όπου παίρνει επίσης και το μεταπτυχιακό του το 1653. Το ίδιο έτος εκλέγεται εταίρος  στο κολέγιο All Souls. Θα διαμείνει εκεί ως το 1657, όταν και διορίζεται καθηγητής αστρονομίας στο κολέγιο Gresham του Λονδίνου.
Ο Ρεν  ξεκίνησε τις παρατηρήσεις του  Κρόνου από το 1652, προκειμένου να εξηγήσει τη μορφολογία αυτού του πλανήτη. Ενώ οι υποθέσεις του είχαν εκτεθεί στο De corpore Saturni και ήταν έτοιμες να δημοσιευτούν, ο Κρίστιαν Χόυχενς   παρουσίασε τη θεωρία των δακτυλίων του Κρόνου. Ο Ρεν, αναγνωρίζοντας αμέσως ότι αυτή η θεωρία είναι πιο ικανοποιητική από τη δική του, αποφασίζει τότε να  μη δημοσιευτούν τα αποτελέσματά του.
