Η νεολαία Κομμουνιστική Απελευθέρωση  ονομάζονταν αρχικά Κομμουνιστική Νεολαία Ελλάδας – Νέο Αριστερό Ρεύμα  και είναι η οργάνωση νεολαίας του ΝΑΡ. Δημιουργήθηκε το 1989, μετά τη διάσπαση της ΚΝΕ. 1 
Η ΝΚΑ διαθέτει προγραμματική διακήρυξη σύμφωνα με την οποία αγωνίζεται για την ανάσχεση της καπιταλιστικής επίθεσης στη νεολαία, για την σοσιαλιστική επανάσταση, την εργατική εξουσία  και τον σοσιαλισμό-κομμουνισμό, 2  ενώ συγκροτείται με οργανώσεις βάσης .
Συμμετέχει μέσω των μελών της, στα σχήματα της Ενιαίας Ανεξάρτητης Αριστερής Κίνησης  στα Πανεπιστήμια και του Ανυπότακτου μαθητή σε διάφορα σχολεία της χώρας. Συμμετέχει επίσης σε εργατικά σχήματα με έμφαση στον ιδιωτικό τομέα. 3  Εκδίδει το περιοδικό Αναιρέσεις, ενώ πραγματοποιεί κάθε χρόνο το Φεστιβάλ "Αναιρέσεις". 4 
Η KNE-ΝΑΡ δημιουργήθηκε το φθινόπωρο του 1989 αμέσως μετά τη διάσπαση της ΚΝΕ και την αποχώρηση μελών και στελεχών μαζί με την πλειοψηφία του ΚΣ. 5  Αρχικά έδρασε σαν ανεξάρτητη κομμουνιστική οργάνωση νεολαίας, διατηρώντας τον τίτλο της ΚΝΕ και συνεχίζοντας την έκδοση της εφημερίδας Οδηγητής, που μετονομάστηκε από τον Οκτώβρη του 1989 σε Οδηγητή της Νεολαίας, καθώς η ηγεσία του ΚΚΕ προσέφυγε στα δικαστήρια διεκδικώντας τον τίτλο. 6  Οι αιτίες της διάσπασης εντοπίζονται στην γενικότερη πολιτική κρίση της Αριστεράς στην Ελλάδα, την κατάρρευση των χωρών του ανατολικού μπλοκ και την συγκυβέρνηση ΠΑΣΟΚ-ΝΔ-ΣΥΝ. 7  
Η ΚΝΕ-ΝΑΡ συγκροτήθηκε από το αποσχισθέν κομμάτι της ΚΝΕ με επικεφαλής τον Γραμματέα Γιώργο Γράψα, ο οποίος παρέμεινε Γραμματέας του ΚΣ έως το 5ο έκτακτο Συνέδριο. 8  9  Τον Φεβρουάριο 1990, οι περισσότεροι από τους αποχωρήσαντες από το ΚΚΕ συγκρότησαν το Νέο Αριστερό Ρεύμα. Ο τίτλος ΚΝΕ–ΝΑΡ κρατήθηκε έως το συνέδριο μετεξέλιξης το Μάρτη του 1995, όπου και ιδρύθηκε η νεολαία Κομμουνιστική Απελευθέρωση ως συνέχεια της ΚΝΕ-ΝΑΡ. 10 
Έντυπο της ΚΝΕ-ΝΑΡ ήταν αρχικά ο Οδηγητής της Νεολαίας και από το Μάρτη ως το Μάη του 1990 η εφημερίδα Αριστερή Παρέμβαση, που επανεκδόθηκε για ένα τεύχος ως περιοδικό το Δεκέμβρη του 1990. Από το Μάη του 1991 η ΚΝΕ-ΝΑΡ εξέδιδε το περιοδικό Αναιρέσεις το οποίο εκδίδει πλέον η ΝΚΑ, ενώ πραγματοποιούσε πολιτικά τριήμερα κάθε χρόνο. Από το 1995 η ΝΚΑ πραγματοποιεί κάθε χρόνο σε πανελλαδική κλίμακα και σε συνεργασία με το ΝΑΡ, το φεστιβάλ "Αναιρέσεις".
