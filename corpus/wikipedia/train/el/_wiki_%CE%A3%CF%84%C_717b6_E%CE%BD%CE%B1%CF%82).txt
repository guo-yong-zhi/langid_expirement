Συντεταγμένες: 37°59′58″N 23°47′05″E  /  37.99945°N 23.78483°E  / 37.99945; 23.78483
Ο Σταθμός Εθνική Άμυνα είναι σταθμός του μετρό της Αθήνας, επί της γραμμής 3. Βρίσκεται στα όρια των δήμων Αθήνας και Παπάγου-Χολαργού. Πήρε το όνομά του από το Υπουργείο Εθνικής Άμυνας, με το οποίο γειτνιάζει. Εγκαινιάστηκε στις 28 Ιανουαρίου 2000. Είναι υπόγειος και διαθέτει μία κεντρική αποβάθρα και γραμμή εναπόθεσης αμαξοστοιχιών.
Ο σταθμός Εθνική Άμυνα ήταν από τα εγκαίνιά του, τον Ιανουάριο του 2000, και για 4,5 έτη ο ανατολικός τερματικός σταθμός της γραμμής 3 του αθηναϊκού μετρό. Έπαψε να είναι τερματικός στις 24 Ιουλίου 2004, όταν η γραμμή 3 επεκτάθηκε μέχρι το Χαλάνδρι. Το 2014 ο σταθμός ξαναέγινε τερματικός για ένα διάστημα, κατά τη διάρκεια τεχνικών εργασιών για την εγκατάσταση και δοκιμαστική λειτουργία εξοπλισμού βελτίωσης της σιδηροδρομικής γραμμής. 1 
Στα αρχικά σχέδια κατασκευής της γραμμής 3 του μετρό και κατά τη μεγαλύτερη διάρκεια της κατασκευής του, ο σταθμός Εθνικής Άμυνας αναφερόταν με την ονομασία Πεντάγωνο, η οποία οφειλόταν στο κοινό προσωνύμιό του κτηρίου του Υπουργείου Εθνικής Αμύνης. Το 1993 κατά την ανάληψη του έργου από την εταιρεία Ολυμπιακό Μετρό, αναφερόταν με το όνομα Υ.ΕΘ.Α. . Κατά τη διάρκεια της κατασκευής της γραμμής Σύνταγμα - Εθνική Άμυνα αποφασίστηκε η μετονομασία του σταθμού στο σημερινό του όνομα.
Από την πλευρά της ανόδου της οδού Μεσογείων ο σταθμός γειτνιάζει με το Υπουργείο Μεταφορών και Επικοινωνιών, καθώς και με τη διεύθυνση Συγκοινωνιών Αθηνών.
Στο σταθμό Εθνικής Αμύνης, εκτίθενται τέσσερις εγκαταστάσεις έργων τέχνης: τρία γλυπτά στο επίπεδο των αποβαθρών, και μια μεγάλη εγκατάσταση στο επίπεδο έκδοσης εισιτηρίων. 2  Τα έργα εγκαινιάστηκαν τον Δεκέμβριο του 2000 από τον υπουργό ΠΕΧΩΔΕ Κώστα Λαλιώτη.   3 
