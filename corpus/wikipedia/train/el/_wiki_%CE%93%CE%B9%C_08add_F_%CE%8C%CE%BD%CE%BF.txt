Η Γιόκο Όνο (ιαπωνικά: 小野 洋子 ), αγγλικά: Yoko Ono, 18 Φεβρουαρίου 1933) είναι Γιαπωνέζα καλλιτέχνης, τραγουδίστρια, στιχουργός και ακτιβίστρια, περισσότερο γνωστή για το έργο της στη μουσική, στην τέχνη της περφόρμανς και στη δημιουργία φιλμ. 1  Έγραψε τραγούδια με φεμινιστικό περιεχόμενο. Είναι η χήρα και δεύτερη γυναίκα του Άγγλου μουσικού, Τζον Λένον. 
Γεννημένη στο Τόκιο το 1933 από πατέρα τραπεζίτη, η Γιόκο Ονο επέζησε του σφοδρού βομβαρδισμού της πόλης το 1945 κρυμμένη στο οικογενειακό καταφύγιο 2 . Η Όνο φοίτησε, με διαλείμματα όποτε η οικογένειά της έπρεπε να μείνει στο Σαν Φρανσίσκο ή στο Ανόι, στο Peers School του Τόκιο, το οποίο δεχόταν αποκλειστικά αριστοκράτες και μέλη της αυτοκρατορικής οικογένειας. Όμως το 1953, άφησε τις σπουδές της και πήγε στη Νέα Υόρκη να σμίξει ξανά με την οικογένειά της. Στη Νέα Υόρκη πέρασε λίγο χρόνο στο Σάρα Λόρενς Κολέγιο και συνδέθηκε με καλλιτέχνες της πόλης, καθώς και με την ομάδα Fluxus. Το 1966 γνώρισε τον Λένον σε μία έκθεσή της, στο Λονδίνο. Η Γιόκο Όνο βρισκόταν στις ετοιμασίες για την έκθεσή της στην γκαλερί Indica 3 . Δύο χρόνια αργότερα έγιναν ζευγάρι. Παντρεύτηκαν το 1969 και πέρασαν το ταξίδι του μέλιτος σε μία σουίτα του ξενοδοχείου Χίλτον στο Άμστερνταμ απ' όπου διαμαρτυρήθηκαν κατά του πολέμου του Βιετνάμ, με το περίφημο Bed-In. Το 1969, το επανέλαβαν στο Μόντρεαλ. Οι ορκισμένοι φαν των Beatles την κατηγόρησαν για τη διάλυση του συγκροτήματος 4 . Για τους φιλότεχνους είναι μια ιδιαίτερη αβανγκάρντ εικαστικός 5 .
Η Γιόκο Όνο δεν ήταν μόνο η μούσα και σύντροφος του Τζον Λένον στη ζωή αλλά και η συνοδοιπόρος του στην τέχνη που και οι δύο υπηρέτησαν με πάθος 6 .
Μετά τη δολοφονία του Λένον, η Όνο έκοψε τελείως τα ναρκωτικά με σκοπό να γίνει μία «καλή μητέρα» 7 . Η ίδια δήλωσε το 1970 ότι ο Λένον δεν ήταν ο καλύτερος σύζυγος και πως αν γύριζε τον χρόνο πίσω δεν θα τον ξαναπαντρευόταν, «η συμπεριφορά του ήταν απάνθρωπη», είπε χαρακτηριστικά 8 .
Το 2015, σε συνέντευξη Τύπου σχετικά με νέα της έκθεση, η Γιόκο Ονο αποκάλυψε τη στενή σχέση και την ερωτική έλξη, που την είχε κάποτε ενώσει με τη Χίλαρι Κλίντον 9 .
Το 2017, με απόφαση της Ένωσης Εθνικών Εκδοτών Μουσικής, το τραγούδι Imagine δεν ανήκει πλέον μόνο στον Τζον Λένον, αλλά οι στίχοι του τραγουδιού φέρουν και την υπογραφή της Γιόκο Όνο 10 .
Τον Νοέμβριο του ίδιου έτους, παρουσιάστηκαν στα κεντρικά γραφεία της αστυνομίας του Βερολίνου 100 κλεμμένα αντικείμενα του Τζον Λένον που κατάφεραν να ανακτήσουν οι γερμανικές αρχές. Πρόκειται για αντικείμενα που είχαν κλαπεί από το διαμέρισμα της Γιόκο Ονο στη Νέα Υόρκη και ανάμεσά τους ήταν τρία ημερολόγια, τα γυαλιά σήμα-κατατεθέν του «σκαθαριού», μία ταμπακιέρα, αλλά και χειρόγραφες παρτιτούρες 11 . Τα αντικείμενα είχαν κλαπεί από τον πρώην σοφέρ της Γιόκο Όνο, ο οποίος διέφυγε στην Τουρκία.
