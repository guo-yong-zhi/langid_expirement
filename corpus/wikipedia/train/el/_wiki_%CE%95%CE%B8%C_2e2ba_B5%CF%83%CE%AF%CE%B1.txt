Η Εθνική Μετεωρολογική Υπηρεσία  είναι ελληνική κρατική υπηρεσία που υπάγεται στις Ένοπλες Δυνάμεις και ειδικότερα στο Γενικό Επιτελείο Αεροπορίας  και έχει σαν αποστολή τον προσδιορισμό και την πρόβλεψη των μετεωρολογικών συνθηκών, δηλαδή του καιρού.
Για τον σκοπό αυτό διαθέτει ένα δίκτυο από ειδικούς μετεωρολογικούς σταθμούς από όπου συγκεντρώνει παρατηρήσεις. Με βάση αυτές καταρτίζει μετεωρολογικούς χάρτες και εκδίδει μετεωρολογικά δελτία, τακτικά και έκτακτα, ιδιαίτερα χρήσιμα στις αεροπορικές και θαλάσσιες μεταφορές.
Η ΕΜΥ ιδρύθηκε το 1931 και εδρεύει σήμερα στις εγκαταστάσεις του πρώην ανατολικού αεροδρομίου Αθηνών στο Ελληνικό Αττικής. Το προσωπικό της αποτελείται τόσο από στρατιωτικό προσωπικό , όσο και από πολιτικό, που περιλαμβάνει φυσικούς, μαθηματικούς και ειδικούς πληροφορικής, με επιπρόσθετο στρατιωτικό και πολιτικό προσωπικό άλλων ειδικοτήτων . Συνολικά απασχολεί περίπου 565 άτομα, όχι μόνο στο κεντρικό κτίριό της αλλά και σε παραρτήματα σε όλη την Ελλάδα, καθώς το μετεωρολογικό της δίκτυο καλύπτει σχεδόν όλη τη χώρα.
Για την αρτιότερη κάλυψη του ελλαδικού χώρου η ΕΜΥ συνεργάζεται με τις αντίστοιχες υπηρεσίες άλλων χωρών σε συγκεκριμένους χρόνους του 24ώρου μεταξύ των οποίων και ανταλλάσσονται μετεωρολογικές παρατηρήσεις. Για τις παρατηρήσεις τους οι ανά τον κόσμο μετεωρολογικές υπηρεσίες ή οι επιστήμονες οι ασχολούμενοι με αυτό το αντικείμενο  χρησιμοποιούν και ειδικά πλοία μετεωρολογικών παρατηρήσεων τα καλούμενα "o.w.o.s." , καθώς και πλοία μετεωρολογικούς σταθμούς  . Επιπρόσθετα σήμερα στο επίπονο έργο της πρόβλεψης του καιρού εκ μέρους των Μετεωρολογικών Υπηρεσιών σημαντική βοήθεια παρέχουν οι τεχνητοί μετεωρολογικοί δορυφόροι.
Από τους πρωταρχικούς σκοπούς της ΕΜΥ είναι η πρόγνωση του καιρού. Παράλληλα όμως δίνει και πολύτιμες πληροφορίες για τον καιρό και το κλίμα, στις κρατικές υπηρεσίες, στις συγκοινωνίες, στη γεωργία, στον αθλητισμό, κ.λπ.. Για να ανταποκριθεί η ΕΜΥ στην αποστολή της εκτός από το κατάλληλο προσωπικό με το οποίο στελεχώνεται εμπλουτίζεται συνεχώς με σύγχρονα όργανα προκειμένου να πυκνώσει το Εθνικό δίκτυο των μετεωρολογικών σταθμών.
