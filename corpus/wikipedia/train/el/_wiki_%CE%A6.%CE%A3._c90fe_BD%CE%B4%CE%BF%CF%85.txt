Ο Φιλοπροοδευτικός Σύλλογος Ομόνοια Σίνδου είναι ελληνικός αθλητικός σύλλογος με έδρα τη Σίνδο Θεσσαλονίκης του δήμου Δέλτα. Επίσημο έτος ίδρυσης του συλλόγου είναι το 1930, έχει χρώματα το πράσινο και το λευκό και έμβλημα την Ολυμπιακή δάδα. Διαθέτει τμήμα ποδοσφαίρου, ενώ στο παρελθόν διέθετε και άλλα αθλητικά αλλά και πολιτιστικά τμήματα. 
Ανήκει στη δύναμη της Ε.Π.Σ. Μακεδονίας και έχει παρουσία στο πρωτάθλημα της Δ΄ Εθνικής κατηγορίας. Αγωνίζεται στο πρωτάθλημα Α1΄ Κατηγορίας Ε.Π.Σ. Μακεδονίας 2  και έδρα της αποτελεί το Δημοτικό γήπεδο Σίνδου, όπου και διεξάγονται οι εντός έδρας αγώνες της.
Ο Φιλοπροοδευτικός Σύλλογος Σίνδου «η Ομόνοια» ιδρύθηκε επίσημα το 1930, όποτε και αναγνωρίστηκε από το Πρωτοδικείο Θεσσαλονίκης. Η ονομασία «Ομόνοια» δόθηκε στο σύλλογο από τους ιδρυτές του, ως έκφραση του διακαούς πόθου τους να σταματήσουν οι διαπληκτισμοί και οι έριδες που υπήρχαν μεταξύ των γηγενών κατοίκων της Σίνδου και των Μικρασιατών προσφύγων που εγκαταστάθηκαν εκεί. 
Αρχικά διέθετε τμήματα πολιτιστικής δραστηριότητας, δημιουργώντας πλήθος θεατρικών παραστάσεων όπως την κωμωδία Αγαθόπουλος ο Ξηροχωρίτης του Μολιέρου και ακολούθησαν διάφορες άλλες όπως Γκόλφω, Εσμέ και Βαβυλωνία. Οι παραστάσεις αρχικά δίνονταν στο χώρο μιας αποθήκης, αλλά μετά συνεχίσθηκαν στο νεόδμητο εντευκτήριο του συλλόγου, που κατασκευάσθηκε το 1934. Το εντευκτήριο αυτό, που έγινε γνωστό με την προσωνυμία ΄΄Λέσχη΄΄, δημιουργήθηκε δίπλα στο κτίριο του σιδηροδρομικού σταθμού, με την προσωπική εργασία των μελών και των φίλων του συλλόγου.
Αργότερα δημιούργησε και αθλητικά τμήματα, μεταξύ των οποίων και το τμήμα ποδοσφαίρου που το διατηρεί μέχρι σήμερα. Το 1959 η Ομόνοια Σίνδου αναγνωρίστηκε επίσημα από την Ε.Π.Ο. με Αριθμό Μητρώου 735 3 και εντάχθηκε στη δύναμη τη Ε.Π.Σ. Μακεδονίας, ξεκινώντας την επίσημη αγωνιστική της πορεία τη σεζόν 1959-1960 από το Περιφερειακό πρωτάθλημα της Ε.Π.Σ. Μακεδονίας. Τη σεζόν 1975-76 αγωνίστηκε για πρώτη φορά στην Α΄ Κατηγορία της Ε.Π.Σ. Μακεδονίας και τα επόμενα χρόνια ξεχώρισε η κατάκτηση του κυπέλλου Ε.Π.Σ. Μακεδονίας το 1983 νικώντας στον τελικό με 3-1 του Π.Α.Ο. Κουφαλίων 4  αλλά και η παρουσία της στο πρωτάθλημα της Δ΄ Εθνικής κατηγορίας, όπου αγωνίστηκε αρχικά τις χρονιές 1992-93, 1993-94 και 1994-95 και εκ νέου τις χρονιές 2004-05, 2005-06 και 2006-07. 5 
