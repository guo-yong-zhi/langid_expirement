Συντεταγμένες: 41°20′47.33″N 26°29′27.49″E  /  41.3464806°N 26.4909694°E  / 41.3464806; 26.4909694
Το Χαμάμ του Ορούτς Πασά , επίσης γνωστό ως Λουτρά των Ψιθύρων ή Λουτρά του Έρωτα  1 , είναι οθωμανικό λουτρό το οποίο χρονολογείται από το 1398-1399 και βρίσκεται σε υπερυψωμένο ανάχωμα στις όχθες του Ερυθροπόταμου στο Διδυμότειχο, Ελλάδα. 2 
Σύμφωνα με τον Ολλανδό οθωμανολόγο Μαχίλ Κιλ, το συγκεκριμένο χαμάμ αποτελεί εκ των πλέον πρώιμων οθωμανικών λουτρών στον ελλαδικό χώρο, καθώς η ανέγερσή του χρονολογείται κατά την περίοδο μεταξύ 1398 και 1399 . Η είσοδος του λουτρού από την βορειοδυτική πλευρά  οδηγεί σε χώρο αποδυτηρίων διαστάσεων 5,10x5,00μ. Στο λουτρό υπήρχαν δύο τμήματα, το "χλιαρό" και το "θερμό". Σύμφωνα με τον οθωμανό περιηγητή Εβλιγιά Τσελεμπή η τοιχοποιία περιείχε πήλινους αγωγούς έτσι οι ήχοι από το "θερμό" τμήμα ακουγόταν στο "χλιαρό" τμήμα. Αυτός είναι ο λόγος για τον οποίο το λουτρό πήρε και το όνομα Fısıltı Hamami δηλαδή "Λουτρό των Ψιθύρων". 2  Λόγω της ιδιαίτερης ακουστικής, στο χαμάμ αυτό οι εραστές μπορούσαν να εκφράζουν τα πάθη τους ενώ η Υψηλή Πύλη μπορούσε να πληροφορείται εκμυστηρεύσεις εξόριστων Πασάδων  3 .
Τα χαμάμ αυτά λειτούργησαν μέχρι τις αρχές του 20ου αιώνα  3  και σήμερα θεωρούνται τα αρχαιότερα σωζόμενα Οθωμανικά λουτρά στην Ευρώπη  4  5 . Για την ανάδειξη του μνημείου αυτού όπως και ενός αντίστοιχου λουτρού στο Σβίλεγκραντ της Βουλγαρίας υπογράφηκε συμφωνία στις 14 Μαρτίου 2011 μεταξύ Ελλάδος, Βουλγαρίας και Ευρωπαϊκής Ένωσης  6  7 .
