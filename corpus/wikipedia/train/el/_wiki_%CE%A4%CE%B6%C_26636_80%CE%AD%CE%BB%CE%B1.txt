Ο Τζορτζ Αμπέλα  είναι πολιτικός από τη Μάλτα, που υπηρέτησε ως πρόεδρος από το 2009 ως το 2014. Υπήρξε πρόεδρος της Ποδοσφαιρικής Ένωσης της Μάλτας και στη συνέχεια δραστηριοποιήθηκε στο Εργατικό Κόμμα της χώρας.
Γεννήθηκε στο Κόρμι  στις 22 Απριλίου του 1948 και ολοκλήρωσε την πρωτοβάθμια εκπαίδευση στη γενέτειρά του. 7  Στη συνέχεια τέλειωσε το σχολείο δευτεροβάθμιας εκπαίδευσης στο Χάμρουν . Το 1965 εγγράφηκε στο πανεπιστήμιο της Μάλτας, από όπου απέκτησε τίτλο μπάτσελορ. Συνέχισε τις σπουδές του και έγινε notary public , ενώ το 1975 αποφοίτησε ως δικηγόρος. Προσελήφθη αμέσως ως νομικός σύμβουλος της Γενικής Ένωσης Εργατών και εργάστηκε στους κόλπους της επί 25 χρόνια.
Το 1982, έπειτα από τη θητεία του ως προέδρου του ποδοσφαιρικού συλλόγου Κουόρμι, εξελέγη πρόεδρος της Ποδοσφαιρικής Ένωσης της Μάλτας. Επέφερε αλλαγές εντός της Ένωσης και βελτίωσε την υποδομή, εισάγοντας μεταξύ άλλων τεχνικό φωτισμό και κλινικές για φυσικοθεραπεία σε γήπεδα. Για πρώτη φορά οι παίκτες της εθνικής ομάδας της Μάλτας προπονήθηκαν σε επαγγελματικό επίπεδο.
Το 1992 ο Αμπέλα αποχώρησε από την Ένωση του Ποδοσφαίρου και ανέλαβε αντιπρόεδρος αρμόδιος για τα κομματικά ζητήματα στο Εργατικό Κόμμα. Έπειτα από την εκλογική νίκη του τελευταίου το 1996 διορίστηκε νομικός σύμβουλος του πρωθυπουργού Άλφρεντ Σαντ και για το λόγο αυτό παρευρισκόταν στις συνεδριάσεις του υπουργικού συμβουλίου. Παραιτήθηκε από την θέση αυτή το 1997 έπειτα από διαφωνία του με τον πρωθυπουργό. Το 1998 διαφώνησε επίσης με το κόμμα που διεξήγαγε πρόωρες εκλογές και διέκοψε κάθε δεσμό με τους Εργατικούς. Το 2000 υπέπεσε σε δυσμένεια και στην Γενική Ένωση των Εργατών, με αποτέλεσμα να διακόψει τους δεσμούς και από εκεί.
Από το 2000 το ενδιαφέρον του μετατοπίστηκε στο ιδιωτικό του επάγγελμα και έγινε νομικός σύμβουλος σε διάφορα υπουργεία και κυβερνητικές υπηρεσίες. Το 2008 διεκδίκησε το αξίωμα του προέδρου του Εργατικού Κόμματος μετά την παραίτηση του Άλφρεντ Σαντ. 8  Στον τελικό γύρο αναμετρήθηκε με τον Τζόζεφ Μούσκατ στις 6 Ιουνίου του 2008. Ο Αμπέλα ήρθε δεύτερος με 291 ψήφους , ενώ ο Μούσκατ εξελέγη στην ηγεσία του κόμματος με 574 ψήφους . Ο νεοεκλεγείς Μάσκατ κάλεσε τον Αμπέλα να συμμετάσχει στο κόμμα και ο τελευταίος διορίστηκε εκπρόσωπος του Εργατικού Κόμματος στην επιτροπή δράσης Μάλτας-ΕΕ .
Στις 12 Ιανουαρίου του 2009 ο πρωθυπουργός Λόρενς Γκόνζι ανακοίνωσε ότι η κυβέρνηση πρότεινε τον Αμπέλα για το αξίωμα του επόμενου προέδρου της Μάλτας. Η πενταετής θητεία του Έντι Φενέκ Αντάμι έληξε στις 4 Απριλίου του 2009. 9  Ήταν η πρώτη φορά στην ιστορία της Μάλτας που η κυβέρνηση πρότεινε για πρόεδρο έναν πολιτικό από την Αντιπολίτευση . Ο Αμπέλα παραιτήθηκε από την MEUSAC και το Εργατικό Κόμμα, ανοίγοντας το δρόμο για τη διαδοχή του Αντάμι. Την 1η Απριλίου του 2009 η Βουλή των Αντιπροσώπων ενέκρινε το διορισμό του Αμπέλα στο ύπατο αξίωμα. Το μεσημέρι της 4ης Απριλίου ο Αμπέλα ορκίστηκε όγδοος Πρόεδρος της Μάλτας ενώπιον του προέδρου της Βουλής, Λουίς Γκαλέα.
