Ο Χέρμαν Χέρτζμπεργκερ  είναι Ολλανδός αρχιτέκτονας και επίτιμος καθηγητής. Το έργο του είναι διεθνώς αναγνωρισμένο και αποτελεί βασική πηγή έμπνευσης για τους νέους αρχιτέκτονες. Ο Χέρτζμπεργκερ θεωρείται, μαζί με τον Aldo van Eyck, κυρίαρχος εμπνευστής του στρουκτουραλιστικού κινήματος της Ολλανδίας στη δεκαετία του 1960. 
Βασική αρχή του είναι ότι «ο καθένας, με όσα βλέπει, βιώνει και αφομοιώνει, αποκτά ένα διαρκώς αυξανόμενο απόθεμα «εν δυνάμει» οδηγιών, που τον βοηθούν να επιλέγει την πορεία προς την επίλυση ενός προβλήματος». Έτσι, σύμφωνα με την θεωρία του Χέρτζμπεργκερ,  ρόλος του αρχιτέκτονα καθίσταται η παροχή ενός χωρικού πλαισίου, σύμφωνα με το οποίο οι χρήστες θα αναπτύσσουν δραστηριότητες και ουσιαστικά, θα είναι αυτοί οι ίδιοι οι διαμορφωτές του. Ο ίδιος δεν αποτελεί υπέρμαχο της παροχής μιας ολοκληρωμένης λύσης. Η θεωρία του αυτή, που βασίζεται στην παρατήρηση του κοινωνικού συνόλου, εφαρμόζεται έμπρακτα στο μεγάλο εύρος κτιριακών τύπων που σχεδίασε, συμπεριλαμβανομένων κατοικιών, συγκροτημάτων κατοικιών, γραφείων και σχολείων. 
Ο Χέρμαν Χέρτζμπεργκερ γεννήθηκε στις 6 Ιουλίου 1932 στο Άμστερνταμ της Ολλανδίας. Το 1958, αποφοιτώντας από το Πολυτεχνείο του Delft, επιστρέφει στο Άμστερνταμ και οργανώνει το δικό του γραφείο. Μέχρι το 1969 αποτελεί μέλος της συντακτικής επιτροπής του ολλανδικού αρχιτεκτονικού περιοδικού Forum , ενώ παράλληλα, παραθέτει διαλέξεις στην Ακαδημία Αρχιτεκτονικής στο Άμστερνταμ. Από το 1970 μέχρι το 1999 είναι «έκτακτος Καθηγητής» στο Πολυτεχνείο του Delft και το 1979 γίνεται μέλος της εισηγητικής επιτροπής για την απονομή του Βραβείου Merkelbach για το 1979. Από το 1986 γίνεται «έκτακτος Καθηγητής» στο Πανεπιστήμιο της Γενεύης και το 1990 πρόεδρος του Ινστιτούτου Berlage στο Άμστερνταμ. Από το 1968 είναι επισκέπτης Καθηγητής σε αρκετά πανεπιστήμια της Αμερικής και της Ευρώπης.
Ο Χέρμαν Χέρτζμπεργκερ έχει διακριθεί μέσα από το έργο του και θεωρείται ως ένας από τους σημαντικότερους δασκάλους της αρχιτεκτονικής. Κάποια από τα πραγματοποιημένα έργα του συγκαταλέγονται στις λίστες με τα πιο μοντέρνα κτίρια του 20ου αιώνα.  Ανάμεσα σε αυτά συγκαταλέγονται τα παρακάτω:
Ο Χέρτζμπεργκερ συνεχίζει το έργο του μέχρι και σήμερα με μια μεγάλη λίστα υπό μελέτη έργων και με τη διαρκή και έντονη συμμετοχή του σε διαγωνισμούς.
Οι διακρίσεις που έχει λάβει από τα πρώτα χρόνια της καριέρας του είναι αρκετές. Ενδεικτικά, αναφέρονται: 1968 το Βραβείο της Πόλης του Άμστερνταμ για τη φοιτητική κατοικία Weesperstraat, το 1985 Πρώτο Βραβείο στο διαγωνισμό για τη μελέτη του Κέντρου Κινηματογράφου Esplanade στο Δυτικό Βερολίνο, το 1988 Βραβείο Merkelbach για το σχολείο De Evenaar στο Άμστερνταμ, το 1989 Βραβείο Richard Neutra για την εξαιρετική επαγγελματική του δραστηριότητα, 1991 Ευρωπαϊκό Βραβείο Αρχιτεκτονικής για το συνολικό του έργο και το 2012 RIBA Royal Gold Medal.
Ο Χέρτζμπεργκερ έχει γράψει αρκετά βιβλία, συμπεριλαμβανομένου των:
Herman Hertzberger, Μαθήματα για Σπουδαστές της Αρχιτεκτονικής, Πανεπιστημιακές Εκδόσεις Ε.Μ.Π., 2002, ISBN 960-254-603-4  
Dennis Sharp. The Illustrated Encyclopedia of Architects and Architecture. New York: Quatro Publishing, 1991. ISBN 0-8230-2539-X. NA 40 I45. p 75.
Arnulf Lüchinger, ed. Herman Hertzberger: Buildings and Projects. The Hague: Arch-Edition, 1987. ISBN 90-71890-01-5. NA1153.H47A4 1987.
