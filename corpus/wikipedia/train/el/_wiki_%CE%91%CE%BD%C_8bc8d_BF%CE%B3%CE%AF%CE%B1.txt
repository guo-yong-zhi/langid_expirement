Ανθολογία είναι η συλλογή ιστοριών, θεατρικών έργων, ποιημάτων, ραδιοφωνικών προγραμμάτων, τηλεόρασης, κινηματογράφου, κόμικς, μυθιστορημάτων ή γενικά λογοτεχνικών έργων που επιλέγονται από τον συντάκτη για έκδοση σε έναν ενιαίο τόμο και έχουν συχνά μια συγκεκριμένη λογοτεχνική μορφή και ύφος. Η ονομασία «ανθολογία» προήλθε εννοιολογικά από το στεφάνι λουλουδιών και ήταν ο τίτλος της πρώτης σωζόμενης Ελληνικής ανθολογίας, του Στέφανο του Μελεάγρου του 1ου αιώνα π.Χ. Ο Μελέαγρος από τα Γάδαρα που ήταν ο συντάκτης της, παρομοίασε τη συλλογή αυτή των επιγραμμάτων και ποιημάτων ένα στεφάνι λουλουδιών, παρομοιάζοντας στο προοίμιο που έγραψε ο ίδιος, τον κάθε ποιητή ως ένα λουλούδι. Το έργο του μιμήθηκε λίγο αργότερα ο Φίλιππος ο Θεσσαλονικεύς με τον Στέφανό του και έγινε ο σπόρος για την μετέπειτα Ανθολογία του Κεφαλά του 9ου αιώνα από την οποία προέκυψαν η Παλατινή Ανθολογία τον 10ο αιώνα και η Ανθολογία του Πλανούδη του 13ου αιώνα, μέρη της αποκαλούμενης Ελληνικής Ανθολογίας. Αντίστοιχα με την Ελληνική Ανθολογία, , δημιουργήθηκε μετά τον 16ο αιώνα και η συλλογή λατινικών επιγραμμάτων που σήμερα αποκαλείται Λατινική Ανθολογία.
Η παλαιότερη σωζόμενη Ανθολογία είναι το Κινέζικο βιβλίο Σι Τζιν ή Βιβλίο των Τραγουδιών ή Βιβλίο των Ωδών, που περιέχει 305 ποιήματα, τραγούδια και ύμνους από τον 10ο μέχρι τον 2ο αιώνα π.Χ. 1 
Στις ημέρες μας ο όρος ανθολογία χρησιμοποιείται ευρύτατα για συλλογές έργων και στην Ελλάδα αλλά και παγκοσμίως. Λίγα τυπικά παραδείγματα από έναν τεράστιο όγκο έργων που αποκαλούνται ανθολογίες είναι: η συλλογή The Beatles Anthology , βιβλία με τίτλους όπως «Ανθολογία Γαλλικής Ποίησης», «Ρεμπέτικη Ανθολογία», μουσικά άλμπουμ όπως «Ανθολογία παιδικού τραγουδιού». Η χρήση της λέξης ανθολογίας είναι τόσο εκτεταμένη για συλλογές έργων που να υπάρχουν εκδόσεις - οδηγοί ανθολογιών. 2 
