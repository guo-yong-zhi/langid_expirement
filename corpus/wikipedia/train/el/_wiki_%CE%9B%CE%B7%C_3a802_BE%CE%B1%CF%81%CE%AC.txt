Ξημερώματα της 10ης Απριλίου 1924 ομάδα ληστών λήστεψε στο Δοξαρά, στη Λάρισα, τους επιβάτες τρένου που κατευθυνόταν από την Αθήνα στη Θεσσαλονίκη. Η λεία της ληστείας υπολογίζεται σε 400.000 δραχμές.
Λόγω του επικείμενου δημοψηφίσματος για την Αβασίλευτη Δημοκρατία υπήρξαν υπόνοιες ότι σκοπός των δραστών δεν ήταν η ληστεία αλλά η απαγωγή του πρωθυπουργού Αλέξανδρου Παπαναστασίου, που επρόκειτο να περάσει λίγο νωρίτερα από το σταθμό του Δοξαρά αλλά το τρένο του καθυστέρησε.
Στις 8.30 το βράδυ της 9ης Απριλίου δώδεκα ληστές κατέλαβαν τον σταθμό του Δοξαρά, και αφού φίμωσαν το σταθμάρχη και κατέστρεψαν τη τηλεγραφική μηχανή του σταθμού, διέκοψαν τη σιδηροδρομική συγκοινωνία.
Στη μια τα ξημερώματα της 10ης Απριλίου πλησίαζε στο σταθμό το τρένο που είχε ξεκινήσει στις 9.30 το προηγούμενο βράδυ από την Αθήνα με τελικό προορισμό τη Θεσσαλονίκη. Στο τρένο επέβαιναν μεταξύ άλλων ο υπουργός Κοινωνικής Πρόνοιας Πάζης και ο τέως διοικητής της Μακεδονίας, Ιωάννης Βαλαλάς. Οι ληστές, που ήταν μεταμφιεσμένοι και κρατούσαν τυφέκια Μάνλιχερ, σταμάτησαν το τρένο, κατέβασαν τον οδηγό, και αφαίρεσαν από τους επιβάτες χρήματα και κοσμήματα.
Οι αρχές πίστευαν ότι πίσω από τη ληστεία ήταν ο λήσταρχος Γιαγκούλας και τα αδέρφια Παπαγεωργίου, που συμμετείχαν στη συμμορία του. Την επομένη της ληστείας καταδιωκτικά αποσπάσματα της χωροφυλακής βγήκαν στην περιοχή ενώ έφτασε στη Λάρισα και ο υπουργός Έννομης Τάξης Θεόδωρος Πάγκαλος.
Η ληστεία στο Δοξαρά πήρε και πολιτική διάσταση καθώς υπήρχαν υπόνοιες ότι σκοπός των ληστών ήταν η απαγωγή του πρωθυπουργού Αλεξάνδρου Παπαναστασίου. Ειδικότερα στις 12.20 τα ξημερώματα της 10ης Απριλίου, επρόκειτο να περάσει από το Δοξαρά το τρένο που μετέφερε τον Πρωθυπουργό από το Βόλο στη Θεσσαλονίκη. Ο Παπαναστασίου βρισκόταν στο Βόλο προκειμένου να έρθει σε συνεννόηση με τους καπνεργάτες, που βρισκόταν σε απεργία, όμως καθυστέρησε με αποτέλεσμα να μη βρίσκεται στο Δοξαρά την προαναφερθείσα ώρα. Οι υπόνοιες αυτές ενισχύθηκαν και από τις μαρτυρίες ότι οι ληστές είχαν ζητήσει από τους υπαλλήλους του σταθμού στο Δοξαρά τα ονόματα των επιβατών και πληροφορίες για τους επισήμους ανάμεσα στους επιβάτες στο τρένο που σταμάτησαν. Οι υποψίες για σχέδιο απαγωγής του Παπαναστασίου σχετίζονταν με το προγραμματισμένο δημοψήφισμα, της 13ης Απριλίου, για την υιοθέτηση ή όχι της Αβασίλευτης Δημοκρατίας, που είχε προκαλέσει τις έντονες αντιδράσεις των βασιλοφρόνων. Εντωμεταξύ ο Θεόδωρος Πάγκαλος υποστήριξε ότι στόχος των ληστών ήταν ο ίδιος και όχι ο Παπαναστασίου καθώς επρόκειτο να ταξιδέψει στη Θεσσαλονίκη με το εν λόγω τρένο αλλά ακύρωσε το ταξίδι του τη τελευταία στιγμή.
Μετά το δημοψήφισμα η αστυνομία συνέλαβε τέσσερις από τους ληστές που καταδικάστηκαν σε θάνατο. Οι επιβάτες του τρένου αποζημιώθηκαν από την ελληνική κυβέρνηση όχι όμως εξίσου: οι ξένοι επιβάτες αποζημιώθηκαν πλήρως ενώ οι Έλληνες κατά το ήμισυ.
