Ο Εζέν Μανγκαλαζά  είναι πολιτικός από τη Μαδαγασκάρη, που ήταν για βραχύβια θητεία πρωθυπουργός από τον Οκτώβριο ως τις 20 Δεκεμβρίου 2009, με βάση συμφωνία για να τερματιστεί η πολιτική κρίση στο νησί.
Γεννήθηκε στην Αμποντιβοάνιο στα βορειοανατολικά του νησιού, στις 13 Ιουλίου 1950 1 ) Δίδαξε ως καθηγητής στο πανεπιστήμιο της Τολιάρα τη δεκαετία του 1980 και από το 1987 ως το 1989 ήταν διευθυντής προσωπικού και ανθρώπινων πόρων στο αυτόνομο λιμάνι της Τοαμασίνα. Εξελέγη βουλευτής στις εκλογές του 1989 με το κόμμα AREMA στην εκλογική περιφέρεια Μανανάρα-Νορτ. Υπηρέτησε στο βουλευτικό αξίωμα ως το 1991, οπότε και διαλύθηκε η εθνοσυνέλευση. Από το 1989 ως το 2002 ήταν πρύτανης στο πανεπιστήμιο της Τοαμασίνα  1  και δίδαξε εκεί φιλοσοφία και ανθρωπολογία. 2 
Κατά την πολιτική κρίση που ξέσπασε το 2009 , οι 4 κύριες πολιτικές ομάδες κατέληξαν σε συμφωνία στις 6 Οκτωβρίου του 2009. Με βαση τη συμφωνία, Μεταβατικός Πρόεδρος θα παρέμενε ο Αντρί Ραζοελινά ενώ ο Μανγκαλαζά διοριζόταν πρωθυπουργός, σε αντικατάσταση του Μονζά Ροϊντεφό. Ο Μανγκαλαζά ήταν πρόσωπο κοινής αποδοχής και είχε προταθεί από τους υποστηρικτές του πρώην προέδρου Ντιντιέ Ρατσιράκα. 3  Την περίοδο εκείνη ο Μανγκαλαζά θεωρούνταν πρόσωπο με αβέβαια πολιτική ταυτότητα και η επιλογή του για την πρωθυπουργία θεωρήθηκε έκπληξη. 2 
Στις 9 Οκτωβρίου ο Ραζοελινά κατέστησε σαφές ότι θα διόριζε πρωθυπουργό τον Μανγκαλαζά. Ωστόσο, ο Ροϊντεφό αρνήθηκε να παραιτηθεί και στις 10 Οκτωβρίου δήλωσε ότι ηγείτο μιας νόμιμης κυβέρνησης και η αποστολή του συνεχιζόταν. Ο ίδιος τόνισε ότι δεν είχε υπογραφεί η συμφωνία από τους επικεφαλής των πολιτικών παρατάξεων και ότι δεν μπορούσε να ανατραπεί με τη διαμεσολάβηση των ξένων δυνάμεων. 4  Προερχόμενος από το Παρίσι, ο Μανγκαλαζά έφτασε στη Μαδαγασκάρη στις 10 Οκτωβρίου 5  και ο Ραζοελινά, αψηφώντας τις αντιρρήσεις του Ροϊντεφό, τον διόρισε στην πρωθυπουργία αργότερα την ίδια ημέρα. 6  Ο Ροϊντεφό προσέφυγε στο Συμβούλιο του Κράτους στις 12 Οκτωβρίου 2009, απαιτώντας την ακύρωση του διατάγματος με το οποίο διορίστηκε ο Μανγκαλαζά, ισχυριζόμενος ότι η διαδικασία παρουσίαζε σφάλματα και ότι οι ηγέτες των παρατάξεων χρειαζόταν να υπογράψουν τη συμφωνία με σκοπό την κύρωσή της. Στις 15 Οκτωβρίου η ισχύς του διατάγματος ανεστάλη από το Συμβούλιο ωστόσο λίγες ημέρες αργότερα το τελευταίο αρνήθηκε να ακυρώσει το διορισμό στην τελεσίδική του απόφαση που εκδόθηκε στις 22 Οκτωβρίου 2009. 7 
Τελικά ο Ροϊντεφό συμφώνησε να αναλάβει την πρωθυπουργία ο Μανγκαλαζά και ο τελευταίος ορκίστηκε επίσημα στις 13 Νοεμβρίου του 2009 8 , όμως απολύθηκε από τον Ραζοελινά στις 18 Δεκεμβρίου.
