Πανελλήνιο πρωτάθλημα ποδοσφαίρου ανδρών 1927-1928Πανελλήνιο πρωτάθλημα ποδοσφαίρου ανδρών 1931-1932
Ο Παναγιώτης Κατσαούνης ήταν Έλληνας ποδοσφαιριστής της προπολεμικής εποχής. Αγωνιζόταν ως μέσος και έγινε γνωστός με την ομάδα του Άρη Θεσσαλονίκης, κατακτώντας τα πρωταθλήματα Ελλάδος του 1928 και του 1932.
Ο Κατσαούνης ξεκίνησε την ποδοσφαιρική του πορεία με τον Άρη σε ηλικία 15 ετών, όταν στελέχωνε την "χρυσή" ομάδα του συλλόγου, δηλαδή την τρίτη ομάδα. Η πρώτη χρονιά στην οποία παρουσίασε χρόνο συμμετοχής στην πρώτη ομάδα ήταν το 1927, όταν για το πρωτάθλημα Θεσσαλονίκης ο Άρης κατέλαβε την τρίτη θέση.
Από την επόμενη περίοδο, ο μέσος του Άρη αγωνιζόταν με την πρώτη ομάδα του συλλόγου, συμμετέχοντας και στους τέσσερις αγώνες του Άρη για την τελική φάση του πρώτου πρωταθλήματος Ελλάδος. Η ομάδα των "κίτρινων" κατέκτησε τον τίτλο νικώντας τον Εθνικό Πειραιά και τον Ατρόμητο Αθηνών. 1 
Για το πρωτάθλημα Θεσσαλονίκης του 1929, έπαιξε σε πέντε ματς, όπως και στους δύο αγώνες μπαράζ με αντίπαλο τον ΠΑΟΚ, όπου ο Άρης κέρδισε τελικά τον τίτλο. 2  Από αυτή την περίοδο και έπειτα, ο Κατσαούνης καθιερώθηκε ως δεξί χαφ της ομάδας του Άρη, διακρινόμενος για τα ανασταλτικά του καθήκοντα.
Την σεζόν 1929-30 έπαιξε σε οκτώ αγώνες για το πρωτάθλημα Θεσσαλονίκης, όπως και στους τέσσερις αγώνες της τελικής φάσης, όπου ο Άρης κατέλαβε την δεύτερη θέση πίσω από τον Παναθηναϊκό. 3 
Στην πρώτη διοργάνωση πρωταθλήματος οκτώ ομάδων το 1931, ο Άρης κατέλαβε την τρίτη θέση, ισοβαθμώντας με τον δεύτερο Παναθηναϊκό. Ο μέσος των "κίτρινων" έπαιξε σε επτά αγώνες της ομάδας του.
Την επόμενη χρονιά, ο Άρης έφθασε στον πρώτο τελικό κυπέλλου Ελλάδος, όπου ηττήθηκε από την ΑΕΚ με 5-3. 4  Την ίδια σεζόν, κατέκτησε το πρωτάθλημα Ελλάδος για δεύτερη φορά, συγκεντρώνοντας 22 βαθμούς σε 14 αγώνες. 5 
Το 1933, οι "κίτρινοι" ηττήθηκαν και πάλι στον τελικό του κυπέλλου, αυτή την φορά από τον Εθνικό. Ο Κατσαούνης συμμετείχε και πάλι στην βασική ενδεκάδα της ομάδας του, με την οποία κατέλαβε την δεύτερη θέση του πρωταθλήματος, πίσω από τον Ολυμπιακό.
Συνέχισε με την ομάδα του Άρη μέχρι τον Σεπτέμβριο του 1935, όταν έχασε την ζωή του από ασθένεια, σε ηλικία μόλις 25 ετών.
