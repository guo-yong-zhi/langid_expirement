Ο Γιάνους Ταντέους Κουσοτσίνσκι   ήταν Πολωνός αθλητής του στίβου, ο οποίος ειδικευόταν στους δρόμους μεγάλων αποστάσεων. Ήταν ο νικητής στα 10.000 μ. στους Θερινούς Ολυμπιακούς Αγώνες του 1932.
Ο Κουσοτσίνσκι γεννήθηκε στη Βαρσοβία, σε οικογένεια ενός εργάτη σιδηροδρόμων. Είχε το ψευδώνυμο Kusy και έπαιξε ποδόσφαιρο για διάφορους συλλόγους της Βαρσοβίας ως μαθητής. Ασχολήθηκε με τον στίβο το 1928 μετά την ένταξή του στον αθλητικό σύλλογο «Σαρμάτα». Προπονητής του υπήρξε το περίφημο Εσθονός δεκαθλητής, Αλεξάντερ Κλούμπεργκ.
Στον πρώτο του αγώνα στο Εθνικό Πρωτάθλημα της Πολωνίας, ο Κουσοτσίνσκι κέρδισε προς έκπληξη όλων τον τίτλο στα 5.000 μ. και στον αγώνα ανώμαλου δρόμου. Δεν συμμετείχε την επόμενη σεζόν, γιατί κλήθηκε στο καθήκον από τον Πολωνικό Στρατό, αλλά επέστρεψε πιο δυνατός από ποτέ. Κέρδισε τους τίτλους του Πολωνικού Πρωταθλήματος στα 1.500 μ., στα 5.000 μ. και στον ανώμαλο δρόμο το 1930 και το 1931 και στα 800 μ. το 1932. 6 
Το 1932, ο Κουσοτσίνσκι εργαζόταν ως κηπουρός σε ένα πάρκο στη Βαρσοβία. Μόλις ένα μήνα πριν από τους Ολυμπιακούς Αγώνες του 1932 στο Λος Άντζελες, ο Κουσοτσίνσκι έθεσε ένα νέο παγκόσμιο ρεκόρ στα 3000 μ.  και αργότερα την ίδια χρονιά, σημείωσε νέο ανεπίσημο παγκόσμιο ρεκόρ στο δρόμο 4 μιλίων, με χρόνο 19:02,6. Στους Ολυμπιακούς Αγώνες, ο Κουσοτσίνσκι κέρδισε μια σκληρή μάχη ενάντια στους Φινλανδούς Βόλμαρι Ίσο-Χόλο και Λάουρι Βίρτανεν στα 10.000 μ., με τον καλύτερο παγκόσμιο χρόνο της σεζόν, 30:11.4.
Αφού τερμάτισε δεύτερος στο πρώτο Ευρωπαϊκό Πρωτάθλημα στο Τορίνο στα 5000 μ. το 1934, ο Κουσοτσίνσκι αποφάσισε να αποσυρθεί από τον στίβο, αλλά επέστρεψε το 1939 κερδίζοντας τα 10000 μ. στο Εθνικό Πρωτάθλημα της Πολωνίας.
Ο Κουσοτσίνσκι προσφέρθηκε εθελοντικά στον Πολωνικό Στρατό, αφού η Πολωνία δέχτηκε επίθεση από τους Γερμανούς, και τραυματίστηκε δύο φορές. Κατά τη διάρκεια της γερμανικής κατοχής εργάστηκε ως σερβιτόρος, αλλά ήταν κρυφά μέλος της πολωνικής αντίστασης. 7  Συνελήφθη από τη Γκεστάπο στις 26 Μαρτίου 1940 κατά τη διάρκεια της γερμανικής επιχείρησης καταστολής στην Πολωνία και φυλακίστηκε στη φυλακή Μοκότουφ. Εκτελέστηκε τρεις μήνες αργότερα στο Παλμίρι, κοντά στη Βαρσοβία. 8  9 
Ένας ετήσιος αγώνας στίβου, οι Αγώνες Μνήμης Γιάνους Κουσοτσίνσκι, διεξάγεται στην Πολωνία προς τιμήν του. 10  Στις 12 Αυγούστου 2009, του απονεμήθηκε μετά θάνατον ο Σταυρός του Διοικητή με Αστέρι του Τάγματος της Αναγέννησης της Πολωνίας, «για την εξαιρετική συμβολή στην ανεξαρτησία της Πολωνικής Δημοκρατίας, για τα αθλητικά επιτεύγματα στον τομέα του στίβου».
