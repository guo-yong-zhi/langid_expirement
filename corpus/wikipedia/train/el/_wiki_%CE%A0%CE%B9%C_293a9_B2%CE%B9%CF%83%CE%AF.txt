Ο Πιερ Μοσκοβισί  είναι Γάλλος πολιτικός εβραϊκής καταγωγής που σήμερα κατέχει τη θέση του Επιτρόπου Οικονομικών Υποθέσεων της Ευρωπαϊκής Ενώσεως. Προηγουμένως είχε υπηρετήσει ως Υπουργός Οικονομικών  και Υπουργός Ευρωπαϊκών Υποθέσεων  της Γαλλίας.
Ιδεολογικά ανήκει στον σοσιαλιστικό χώρο, έχοντας προσχωρήσει στο Σοσιαλιστικό Κόμμα της Γαλλίας  το 1984 και διατελέσει βουλευτής του, τόσο στο γαλλικό, όσο και στο Ευρωπαϊκό Κοινοβούλιο, ενώ από το 1995 είναι Εθνικός Γραμματέας του PS.
Ο Πιερ Μοσκοβισί γεννήθηκε στο Παρίσι. Πατέρας του είναι ο σημαντικός Ρουμανοεβραίος κοινωνικός ψυχολόγος Σερζ Μοσκοβισί  και μητέρα του η ψυχαναλύτρια Μαρί Μπρομπέργκ-Μοσκοβισί. 2 
Ο Πιερ Μοσκοβισί πήρε DEA στα οικονομικά και στη φιλοσοφία, ενώ είναι και απόφοιτος της Εθνικής Σχολής Διοικήσεως , όπου είχε δάσκαλο τον Ντομινίκ Στρος-Καν, ο οποίος έγινε φίλος και μέντοράς του στο πεδίο της πολιτικής. Ο Μοσκοβισί υπήρξε πρόεδρος της κινήσεως À gauche en Europe, που ιδρύθηκε από τον Στρος-Καν και τον Μισέλ Ροκάρ, ενώ δημιούργησε και τη δική του ομάδα, την «Besoin de Gauche». 3 
Μετά την αποφοίτησή του από την Εθνική Σχολή Διοικήσεως το 1984, ο Πιερ Μοσκοβισί διορίσθηκε στο Cour des comptes, του οποίου είναι ακόμα μέλος.
Αρχικώς ο Μοσκοβισί δραστηριοποιήθηκε στην Επαναστατική Κομμουνιστική Ένωση, μια τροτσκιστική ομάδα, την οποία άφησε το 1984 για να ενταχθεί στο Σοσιαλιστικό Κόμμα, του οποίου το 1986 έγινε γραμματέας της «ομάδας εμπειρογνωμόνων» που συνέστησε ο Κλωντ Αλέγκρ.
Το 1988 μετακινήθηκε στο Υπουργείο Εθνικής Παιδείας, στην κυβέρνηση του Λιονέλ Ζοσπέν, πρώτα ως τεχνικός σύμβουλος  και μετά ως επικεφαλής σχεδίων .
Από το 1990 μέχρι το 1994, ο Μοσκοβισί ήταν επικεφαλής του Τμήματος Εκσυγχρονισμού και Χρηματοδοτήσεως Δημόσιων Υπηρεσιών και στο γαλλικό Γραφείο Σχεδιασμού .
Από το 1994 μέχρι το 1997 ο Μοσκοβισί ήταν μέλος του Ευρωπαϊκού Κοινοβουλίου. 4  Στη συνέχεια, το 1997, εκλέχθηκε βουλευτής του νομού Ντου  στο Γαλλικό Κοινοβούλιο και μέλος του Περιφερειακού Συμβουλίου της Περιφέρειας Φρανς-Κοντέ από το 1998 μέχρι το 2004, καθώς και του Γενικού Συμβουλίου του Ντου από το 1994 ως το 2002.
Από το 1997 μέχρι το 2002 διετέλεσε Υπουργός Ευρωπαϊκών Υποθέσεων στην Λιονέλ Ζοσπέν. 5  Το 2002 αντιπροσώπευσε τη χώρα του στη Σύνοδο για το Μέλλον της Ευρώπης.
Στις 20 Ιουλίου 2004 ο Μοσκοβισί εκλέχθηκε στη θέση του ενός από τους 14 αντιπροέδρους του Ευρωπαϊκού Κοινοβουλίου και επανεκλέχθηκε στις 17 Ιανουαρίου 2007. 6 
Από το 2007 μέχρι το 2012 ο Μοσκοβισί ήταν βουλευτής στην Εθνοσυνέλευση της Γαλλίας , όπου υπηρέτησε ως μέλος της Επιτροπής Εξωτερικών Υποθέσεων και μετά της Επιτροπής Οικονομικών, αλλά και ως αντιπρόεδρος της αντιπροσωπείας της Γαλλικής Εθνοσυνελεύσεως στην Ευρωπαϊκή Ένωση. Τον Ιούνιο του 2012 επανεκλέχθηκε στην Εθνοσυνέλευση αντιπροσωπεύοντας την ίδια εκλογική περιφέρεια.
Ο Μοσκοβισί διετέλεσε Υπουργός Οικονομίας και Οικονομικών της Γαλλίας 7  από τον Μάιο του 2012 μέχρι τον Απρίλιο του 2014. 8 
Τον Μάιο του 2014 ο πρωθυπουργός της Γαλλίας του ανέθεσε μια εξάμηνη αποστολή για την αποτίμηση τού πώς οι ευρωπαϊκές πολιτικές μπορούν να συνειφέρουν καλύτερα στην ανάπτυξη και στην καταπολέμηση της ανεργίας. 9  Τον Ιούλιο του ίδιου έτους ο Γάλλος Πρόεδρος Φρανσουά Ολλάντ του πρότεινε τη θέση της Γαλλίας στην επόμενη Ευρωπαϊκή Επιτροπή. 10 
Ο Πιερ Μοσκοβισί είναι σήμερα  ο Ευρωπαίος Επίτροπος Οικονομικών Υποθέσεων, Φορολογίας και Τελωνείων. Είναι υπεύθυνος για την εφαρμογή του Συμφώνου Σταθερότητας και Ανάπτυξης, καθώς και για την εξασφάλιση της οικονομικής ρεαλιστικότητας των προτάσεων της Επιτροπής και την εμβάθυνση της Οικονομικής και Νομισματικής Ενώσεως των χωρών της Ε.Ε.. Σε φορολογικά ζητήματα ο Επίτροπος Μοσκοβισί είναι υπεύθυνος για την ανάπτυξη ενός συστήματος ΦΠΑ σε επίπεδο Ε.Ε., για τη βελτίωση της λειτουργίας της εσωτερικής αγοράς ως προς τους έμμεσους και άμεσους φόρους, και την καταπολέμηση της φοροδιαφυγής. Τα καθήκοντά του περιλαμβάνουν επίσης την ανάπτυξη και τη διαχείριση μιας αποτελεσματικής τελωνειακής ενώσεως της Ε.Ε.. 11 
