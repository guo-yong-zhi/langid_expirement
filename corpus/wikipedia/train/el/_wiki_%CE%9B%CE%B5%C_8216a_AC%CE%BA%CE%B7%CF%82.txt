Ο Λευτέρης Αυγενάκης είναι Έλληνας πολιτικός και μηχανικός τοπογραφίας.
Γεννήθηκε το 1972 στη Μεσαρά του νομού Ηρακλείου. Σπούδασε μηχανικός τοπογραφίας στο ΤΕΙ Αθήνας, παρακολούθησε πρόγραμμα μετεκπαίδευσης στη Διαχείριση και Τεχνολογία Περιβάλλοντος και είναι κάτοχος μεταπτυχιακού τίτλου στην Παγκόσμια Πολιτική Οικονομία και τις Διεθνείς Σχέσεις από το Τμήμα Πολιτικής Επιστήμης και Διεθνών Σχέσεων του Πανεπιστημίου Πελοποννήσου.
Εργάστηκε ως εργοδηγός και μελετητής σε δημόσια έργα και ως τραπεζικό στέλεχος στην Παγκρήτια Συνεταιριστική Τράπεζα. Έχει ιδρύσει την εταιρία "Επιχειρείν Ε.Ε. - Σύμβουλοι Επιχειρήσεων και Τεχνικών Μελετών" με έδρα το Ηράκλειο.
Υπήρξε μέλος της Κ.Ε. της ΟΝΝΕΔ, αναπληρωτής υπεύθυνος της ΔΑΠ-Ν.Δ.Φ.Κ. Τ.Ε.Ι. και μέλος Κ.Σ. της Εθνικής Σπουδαστικής Ένωσης Ελλάδας  για δυο περιόδους. Έχει διατελέσει Πρόεδρος της Φοιτητικής Ένωσης Κρητών Αττικής, μέλος του Δ.Σ. της Παγκρήτιας Ένωσης Αθηνών, Πρόεδρος του. Υπήρξε ιδρυτικό μέλος και Πρόεδρος του Δ.Σ. της Παγκρήτιας Νεολαίας.
Το 2007 εξέδωσε το πρώτο του βιβλίο με τίτλο Πολιτικά Θέματα  ενώ το 2010 προχώρησε στην ηλεκτρονική έκδοση βιβλίου  με τίτλο Δημόσια Διοίκηση Ώρα Μηδέν. Και ο Θεός φοβάται το Ελληνικό Κράτος.
Το Μάρτιο του 2004 πολιτεύτηκε για πρώτη φορά στο νομό Ηρακλείου με τη Νέα Δημοκρατία. Τον Ιούλιο του 2007 εξελέγη μέλος της Κεντρικής Επιτροπής της Νέας Δημοκρατίας . Στις ελληνικές εθνικές εκλογές, το Σεπτέμβριο του 2007, εκλέχτηκε δεύτερος βουλευτής στο Νομό Ηρακλείου και στις εθνικές εκλογές τον Οκτώβριο του 2009 ήρθε πρώτος σε σταυρούς στο ψηφοδέλτιο της Νέας Δημοκρατίας, στο νομό Ηρακλείου. Τον Ιούνιο του 2012 επανεκλέχτηκε.
Στις εκλογές του Ιανουαρίου 2015 επανεξελέγη και το Μάρτιο 2015 εξελέγη Τομεάρχης Υποδομών, Μεταφορών και Δικτύων της Νέας Δημοκρατίας. Είναι μέλος της Διαρκούς Επιτροπής Μορφωτικών Υποθέσεων, της Διαρκούς Επιτροπής Οικονομικών Υποθέσεων και της Ειδικής Μόνιμης Επιτροπής Περιφερειών. Από τον Οκτώβριο του 2013 είναι μέλος του Οργανισμού για την Ασφάλεια και την Συνεργασία στην Ευρώπη . Επιπλέον, συμμετέχει στις Κοινοβουλευτικές Ομάδες Φιλίας Ελλάδας - Αζερμπαϊτζάν, Ελλάδας - Ηνωμένων Πολιτειών Αμερικής και Ελλάδας - Ηνωμένων Αραβικών Εμιράτων. 1 
Με απόφαση του Προέδρου της Νέας Δημοκρατίας Κυριάκου Μητσοτάκη στις 13 Ιανουαρίου 2016, τοποθετήθηκε αναπληρωτής Γραμματέας της Πολιτικής Επιτροπής της Νέας Δημοκρατίας με βασικό στόχο την ανασύνταξη του κόμματος και ορίστηκε σύνδεσμος του Κόμματος με την Κοινοβουλευτική Ομάδα. Τον Απρίλιο 2016 εκλέχτηκε Γραμματέας Πολιτικής Επιτροπής της ΝΔ.
Ο Λευτέρης Αυγενάκης ανέπτυξε πλούσια δραστηριότητα σε ότι αφορά την οδική ασφάλεια στην Κρήτη, η οποία μαστίζεται από τα τροχαία ατυχήματα. 2  Με πρωτοβουλία του εκατοντάδες φορείς του Ηρακλείου και της Κρήτης 3  συστρατεύθηκαν στην προσπάθεια ευαισθητοποίησης για ασφαλή οδική συμπεριφορά με αποκορύφωμα την ίδρυση του Forum "Οδηγούμε με ασφάλεια". 4 
Επιπλέον, μετά από επισταμένη έρευνα ανέδειξε 53 «σημεία - καρμανιόλα» του εθνικού, επαρχιακού και αγροτικού οδικού δικτύου όπου υπάρχουν επικίνδυνες κακοτεχνίες που αυξάνουν την επικινδυνότητα και την πιθανότητα πρόκλησης ατυχήματος. 5 
Ο Λευτέρης Αυγενάκης, με παρέμβασή του ως βουλευτής 6 , είχε αναφερθεί στην αναγόρευση του Γερμανού καθηγητή Ιστορίας Χάινς Ρίχτερ από το Πανεπιστήμιο Κρήτης. Σύμφωνα με τον στρατηγό εν αποστρατεία Μανούσο Παραγιουδάκη το βιβλίο του Ρίχτερ για τη μάχη της Κρήτης την παρουσίαζε ως "ιπποτική και δίκαιη" 7 , γεγονός που έθιγε τους κατοίκους της Κρήτης. Τη διαμαρτυρία τους για την "εν κρυπτώ 8 " αναγόρευση του Γερμανού Καθηγητή είχαν εκφράσει και πολλοί άλλοι φορείς, όπως το Εθνικό Συμβούλιο Διεκδίκησης των Πολεμικών Αποζημιώσεων 9 , το Παγκόσμιο Συμβούλιο Κρητών, η Ομοσπονδία Κρητικών Σωματείων 10 , αλλά και πολλοί ακαδημαϊκοί. Κατά του Ρίχτερ ασκήθηκε δίωξη από τον Εισαγγελέα Ρεθύμνου 11 , η εκδίκαση της οποίας άρχισε τον Νοέμβριο του 2015. Κατά την διάρκεια της δίκης ο Λευτέρης Αυγενάκης παραστάθηκε ως πολιτική αγωγή 12 . Ο Λευτέρης Αυγενάκης ήταν ο μόνος Βουλευτής Κρήτης που παρέστη ως πολιτική αγωγή στη δίκη και συνέδεσε την έκβαση της με τη διεκδίκηση πολεμικών αποζημιώσεων από το Β' Παγκόσμιο Πόλεμο από τη Γερμανία. Επεσήμανε ότι «η εξομοίωση του αγώνα του κρητικού λαού με τις ναζιστικές θηριωδίες από τον καθηγητή κ. Ρίχτερ, είναι θέμα που συνδέεται με την εθνική προσπάθεια διεκδίκησης των πολεμικών αποζημιώσεων, για το οποίο η Ελληνική Κυβέρνηση έχει πάρει ξεκάθαρη θέση». 13 
Ο Βασίλης Δαφέρμος όπως και άλλοι ακαδημαϊκοί ζήτησαν συγγνώμη από την κοινωνία της Κρήτης για την αναγόρευση του καθηγητή Χ. Ρίχτερ. 14 
Ο Ρίχτερ τελικά αθωώθηκε 15  με τη σύμφωνη γνώμη του εισαγγελέα. 16    
Το Πανεπιστήμιο Κρήτης ανακάλεσε με απόφασή του τον τίτλο επιτιμίας που είχε απονείμει στον Χ. Ρίχτερ τον Μάιο 2015. 17 
Στο 12ο Συνέδριο της ΝΔ, η οργανωτική επιτροπή εισηγήθηκε την ανανέωση της θητείας και στην πρώτη συνεδρίαση της νέας Πολιτικής Επιτροπής ο Λευτέρης Αυγενάκης επανεξελέγη Γραμματέας της ΝΔ.
Τον Ιούλιο του 2019, ο Λευτέρης Αυγενάκης ανέλαβε καθήκοντα υφυπουργού Πολιτισμού και Αθλητισμού.
Ανέλαβε Υπουργός Αγροτικής Ανάπτυξης και Τροφίμων  από τις 27 Ιουνίου 2023.
