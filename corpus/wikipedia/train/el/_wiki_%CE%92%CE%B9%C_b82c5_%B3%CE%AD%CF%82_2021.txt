Φαμ Μιν Τσιν
Κομμουνιστικό Κόμμα
Φαμ Μιν Τσιν
Κομμουνιστικό Κόμμα
Στις 23 Μαΐου 2021 διεξήχθησαν βουλευτικές εκλογές στο Βιετνάμ, για να εκλεγούν τα 500 μέλη της Εθνοσυνέλευσης. Οι γύρω στους 69,2 εκατομμύρια εγγεγραμμένους ψηφοφόρους της χώρας κλήθηκαν στις κάλπες για να ψηφίσουν με προσοχή, φορώντας μάσκες για προστασία από τον κορονοϊό και τηρώντας τις αποστάσεις ασφαλείας. Γύρω στα 84.700 εκλογικά κέντρα λειτούργησαν σε όλην την χώρα, από τις 7.00 το πρωί μέχρι τις 19.00 το απόγευμα. 1  Η προσέλευση ήταν 99,60%, δηλαδή αυξημένη κατά 0,25 συγκριτικά με τις προηγούμενες εκλογές. 2  3  Παράλληλα διεξήχθησαν και οι εκλογές για τα μέλη των λαϊκών περιφερειακών και επαρχιακών συμβουλίων. 4 
Η Σοσιαλιστική Δημοκρατία του Βιετνάμ έχει μονοκομματικό καθεστώς. Σύμφωνα με το Βιετναμέζικο Σύνταγμα του 2013, το Κομμουνιστικό Κόμμα του Βιετνάμ, η εμπροσθοφυλακή της εργατικής τάξης και του έθνους, είναι το κυβερνών κόμμα. Τα 500 μέλη της Εθνοσυνέλευσης εκλέγονται με δημοκρατικές, άμεσες εκλογές, με μυστική και καθολική ψηφοφορία που διεξάγεται ισότιμα σε όλην την επικράτεια, για πενταετή θητεία. 5  Το εκλογικό σύστημα είναι απλό πλειοψηφικό δύο γύρων από 184 πολυεδρικές εκλογικές περιφέρειες . 6  Ο υποψήφιος που θα εξασφαλίσει την απόλυτη πλειοψηφία, δηλαδή πάνω από 50% των ψήφων, ανακηρύσσεται νικητής. Αν στον πρώτο γύρο δεν αναδειχθεί νικητής τότε διεξάγεται δεύτερος γύρος στον οποίον συμμετέχουν οι δύο υποψήφιοι που πλειοψήφησαν στον πρώτο. Δεύτερος γύρος διεξάγεται, επίσης, αν η προσέλευση στον πρώτο γύρο είναι μικρότερη του 50%. 7  Η προσέλευση στην ψηφοφορία δεν είναι υποχρεωτική, αλλά οι εκλογείς παροτρύνονται να ψηφίσουν από αίσθημα ευθύνης. 8  9  Δικαίωμα ψήφου έχουν όλοι οι πολίτες του Βιετνάμ ηλικίας άνω των 18 ετών, υπό την προϋπόθεση να μην έχουν αποστερηθεί το δικαίωμα με δικαστική απόφαση ή για λόγους υγείας.
Στις εκλογές συμμετείχαν 866 υποψήφιοι, από τους οποίους οι 74 ήταν ανεξάρτητοι πολιτικοί και οι υπόλοιποι ήταν μέλη του Βιετναμέζικου Κομμουνιστικού Κόμματος. Οι 393 υποψήφιοι είναι γυναίκες και οι 473 άντρες. Οι 185 υποψήφιοι προέρχονταν από εθνικές μειονότητες. Πάνω από 560 υποψήφιοι ήταν απόφοιτοι Πανεπιστημίων. Οι 204 υποψήφιοι διεκδίκησαν την επανεκλογή τους, ενώ οι υπόλοιποι υποψήφιοι ήταν νεόφερτοι. 10  11 
Μία έδρα στην επαρχία Μπιν Ντουόνγκ έμεινε κενή καθώς το Εθνικό Εκλογικό Συμβούλιο δεν επιβεβαίωσε ότι ο υποψήφιος που την κέρδισε δεν είχε τα προσόντα να εισέλθει στο κοινοβούλιο. 12 
