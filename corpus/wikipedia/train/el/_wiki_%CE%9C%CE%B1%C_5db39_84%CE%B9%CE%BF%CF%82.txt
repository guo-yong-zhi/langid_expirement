Ο Μάρκος Αυρήλιος Βαλέριος Μαξέντιος  ήταν Ρωμαίος Αυτοκράτορας από το 306 έως το 312. Ήταν γιος του πρώην Αυτοκράτορα Μαξιμιανού και γαμπρός του Αυτοκράτορα Γαλέριου. Στο τελευταίο μέρος της βασιλείας του συμμετείχε στον εμφύλιο πόλεμο, συμμαχώντας με τον Μαξιμίνο Β΄ εναντίον του Λικίνιου και του Κωνσταντίνου Α΄. Ο τελευταίος τον νίκησε στη μάχη της Μιλβίας γέφυρας το 312, όπου ο Μαξέντιος, με τον στρατό του σε φυγή, φέρεται να πνίγηκε στον ποταμό Τίβερη.
Η ακριβής ημερομηνία γέννησης του Μαξέντιου είναι άγνωστη. Πιθανώς γεννήθηκε κατά το 278. Ήταν γιος του Αυτοκράτορα Μαξιμιανού και της γυναίκας του, Ευτροπίας. 
Καθώς ο πατέρας του έγινε Αυτοκράτορας το 285, ο Μαξέντιος θεωρήθηκε βασιλικός πρίγκιπας που θα διαδεχόταν τελικά τον πατέρα του στο θρόνο. Φαίνεται, όμως, ότι δεν έχει υπηρετήσει σε καμία σημαντική στρατιωτική ή διοικητική θέση κατά τη διάρκεια της βασιλείας του Διοκλητιανού και του πατέρα του. Η ακριβής ημερομηνία του γάμου του με την κόρη του Γαλέριου είναι άγνωστη. 
Ο Μαξέντιος ήταν αδελφός της Φαύστας, νόμιμης συζύγου του Κωνσταντίνου και ετεροθαλής αδελφός της Θεοδώρας, δεύτερης συζύγου του Κωνστάντιου Χλωρού. Ως ένας από τους πρώτους Τετράρχες ονομάστηκε Αύγουστος της Δύσης και διοίκησε την επαρχία της Ιταλίας που εκτεινόταν από τις Άλπεις και τα δυτικά Βαλκάνια ως τις ακτές των σημερινών κρατών της Αλγερίας, της Τυνησίας και της Λιβύης .
Το 306, ο Κωνστάντιος Χλωρός πέθανε και οι λεγεώνες της Βρετανίας κήρυξαν τον γιο του Κωνσταντίνο καίσαρα. Ο Μαξέντιος επεδίωξε να διεκδικήσει τον τίτλο του Αυγούστου και το στήριγμα της Συγκλήτου ενώ στο μεταξύ κάλεσε τον πατέρα του να τον χρίσει συναυτοκράτορα έτσι ώστε να κερδίσει και την δική του στήριξη. Το 307,ο Λικίνιος έλαβε τον τίτλο του Αυγούστου από την Επαρχία της Ανατολής.
Ο Γαλέριος, που επίσης στήριζε τις δράσεις του Μαξέντιου, περιόρισε τον Κωνσταντίνο με το να τον αναγνωρίσει ως Καίσαρα  και όχι ως Αύγουστο. Για να κερδίσει την εμπιστοσύνη του Γαλέριου, ο Κωνσταντίνος προσπάθησε να πλησιάσει σε οικογενειακό επίπεδο τους δύο Αυτοκράτορες. Παντρεύτηκε την αδερφή του Μαξέντιου, Φαύστα στους Τρεβήρους και έτσι κέρδισε τον τίτλο του Αυγούστου. Ο Γαλέριος όμως κήρυξε εκστρατεία εναντίον του Μαξιμιανού και του Μαξέντιου στην Ιταλία που απέτυχε και στην οποία ο Κωνσταντίνος έλαβε ουδέτερη στάση. 
Το 308 Ο Μαξέντιος έπρεπε να αντιμετωπίσει και την προδοσία του πατέρα του που προσπάθησε να τον εκθρονίσει στη Ρώμη. Στο Καρνούντο,ο ηττημένος πλέον Μαξιμιανός παραιτήθηκε από Αύγουστος και διέφυγε στη Γαλατία, στον υποβαθμισμένο σε Καίσαρα Κωνσταντίνο. Δύο χρόνια αργότερα, ο Μαξιμιανός βρέθηκε ύποπτος σε συνωμοσία, με σκοπό να δολοφονηθεί ο Κωνσταντίνος κατά την εκστρατεία του εναντίον των Φράγκων. Τον ίδιο καιρό ο Μαξέντιος έστειλε στην Αφρική έναν μικρό στρατό για να καταπνίξει την προδοσία του Δομίτιου Αλεξάνδρου, που έχρισε τον εαυτό του Αυτοκράτορα της Καρχηδόνας.
Ο Βαλέριος Ρωμύλος, πρωτότοκος γιος του Μαξέντιου, πέθανε σε ηλικία 14 ετών το 309. Εκείνη την περίοδο, οι σχέσεις με τον Κωνσταντίνο δεν ήταν καλές. Έτσι ο Μαξέντιος συγκέντρωσε τις δυνάμεις του στις Άλπεις  για να πολεμήσει τους στρατούς του Κωνσταντίνου που συμμάχησε με τον Λικίνιο. Ο Μαξέντιος έχανε τη μια μάχη μετά την άλλη και σταδιακά έχανε και εδάφη των επαρχιών της Ιταλίας. 
Στις 28 Οκτωβρίου 312, στην περιοχή της Μιλβίας γέφυρας γύρω στους 100 χιλιάδες άνδρες στο πλευρό του Κωνσταντίνου συγκρούστηκαν με τους άνδρες του Μαξεντίου  στα βόρεια της Ρώμης. Ο Κωνσταντίνος είχε ενισχύσει τις δυνάμεις του στρατολογώντας ντόπιους κατοίκους δίχως θρησκευτικές διακρίσεις, γεγονός που κρίθηκε οιωνός για την θετική μεταχείριση που είχαν οι Χριστιανοί στα χρόνια της αυτοκρατορίας του, παρά το γεγονός ότι είχε παραμείνει πιστός στο ρωμαϊκό δωδεκάθεο. Εν τέλει οι δυνάμεις του Μαξεντίου υποχώρησαν στον Τίβερη και προσπάθησαν να διασχίσουν το ποτάμι. Όμως μέσα στον πανικό των ηττημένων ανδρών που επικρατούσε, ο Μαξέντιος έπεσε στο νερό και πνίγηκε. Την επόμενη ημέρα το πτώμα του βρέθηκε και ο Κωνσταντίνος διέταξε να αποκεφαλιστεί και το κεφάλι του να περιφερθεί στους δρόμους της Ρώμης και στη συνέχεια να σταλεί στην Αφρική ως σύμβολο της απόλυτης πάταξης του σφετεριστή.
