Συντεταγμένες: 38°19′50″N 23°44′02″E  /  38.33056°N 23.73389°E  / 38.33056; 23.73389
Το Χαλκούτσι είναι ο βορειότερος παραθαλάσσιος οικισμός της Βορειοανατολικής Αττικής, του δήμου Ωρωπού. Κατά μήκος της ακτογραμμής βρίσκεται δυτικά της Σκάλας Ωρωπού και νότια του Δηλεσίου.
Έχει μικρή τοπική αγορά, θερινό κινηματογράφο  και σχολικές εγκαταστάσεις, ενώ διαθέτει και χωμάτινο γήπεδο ποδοσφαίρου. Το τελευταίο αποτελεί έδρα της τοπικής ομάδας ποδοσφαίρου, του Α.Ο. Χαλκουτσίου, η οποία αγωνιζόταν το 2007 στην Γ' κατηγορία του ερασιτεχνικού πρωταθλήματος της Ένωσης Ποδοσφαιρικών Σωματίων Ανατολικής Αττικής. 1  Το λιμάνι του διέθετε παλιότερα μικρή τσιμεντένια προβλήτα στην όποια ελλιμενίζονταν αλιευτικά σκάφη, τα τελευταία χρόνια όμως δημιουργήθηκε νέος λιμενοβραχίονας, οπότε εξυπηρετούνται πλέον και αρκετά μικρά σκάφη αναψυχής.
Στη νότια είσοδο του Χαλκουτσίου βρίσκονται και οι εκβολές του Ασωπού, ο οποίος λόγω της υψηλής μόλυνσης που υφίστανται τα νερά του, καθιστά απαγορευτική την κολύμβηση στις παραλίες του χωριού που βρίσκονται κοντά στις εκβολές. Το χωριό γνωρίζει ιδιαίτερη άνθηση κατά τους θερινούς μήνες, οπότε και αυξάνεται ο πληθυσμός της περιοχής λόγω έλευσης παραθεριστών τόσο σε αυτό όσο και σε κοντινούς οικισμούς.
Τα τελευταία χρόνια ο πληθυσμός έχει αυξηθεί. Ο κόσμος προτιμάει να το επισκέπτεται για τις ωραίες εγκαταστάσεις του, αλλά και για το τοπίο του. Συνδυάζει βουνό με θάλασσα, ενώ υπάρχουν και κάποια κομμάτια πεδιάδας.
Πορεία του πληθυσμού:
Το Χαλκούτσι ανήκε μέχρι το 1912 στον δήμο Ωρωπίων. Στη συνέχεια αποτέλεσε οικισμό της Σκάλας Ωρωπού εκτός από το μικρό διάστημα 1966-67 που αποτέλεσε ξεχωριστή κοινότητα. 2  Σύμφωνα με το προεδρικό διάταγμα ΠΔ 34/2014, ο αυτοτελής οικισμός Χαλκούτσι της δημοτικής κοινότητας Σκάλας Ωρωπού του δήμου Ωρωπού, αναγνωρίστηκε ως δημοτική κοινότητα με τη δημοσίευση και εκτέλεση του προαναφερθέντος διατάγματος. 3 
