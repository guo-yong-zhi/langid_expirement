Ο Δημήτρης Νόλης είναι παλαίμαχος Έλληνας ποδοσφαιριστής και νυν προπονητής που αγωνιζόταν ως επιθετικός. Γεννήθηκε στις 21 Σεπτεμβρίου του 1967 και αγωνίστηκε επί σειρά ετών τόσο στην Α' Εθνική με τα χρώματα του Απόλλωνα Καλαμαριάς,του ΠΑΟΚ και της Καστοριάς όσο και στις μικρότερες επαγγελματικές κατηγορίες.
Ο Νόλης ξεκίνησε από τον Θησέα Λεχόβου με τη φανέλα του οποίου πέτυχε κατά την αγωνιστική περίοδο 1983/84, 27 τέρματα στο πρωτάθλημα της Α' Φλωρίνης καταφέρνοντας έτσι να χριστεί διεθνής με τις εθνικές ομάδες Παίδων και Νέων καθώς και να προσελκύσει το ενδιαφέρον της Καστοριάς, της Φλώρινας και της Κοζάνης. Επαγγελματικοί και οικογενειακοί όμως λόγοι είχαν ως αποτέλεσμα την παραμονή του στο Λέχοβο.
Τελικά το καλοκαίρι του 1985 εντάχθηκε στο έμψυχο δυναμικό της Καστοριάς,η οποία τότε αγωνιζόταν στη Β' Εθνική. Στην ομάδα της Καστοριάς κατάφερε να κάνει από την πρώτη του κιόλας σεζόν αισθητή την παρουσία του καθώς αναδείχτηκε πρώτος σκόρερ του συλλόγου του και δέκατος του Βορείου Ομίλου της κατηγορίας με 13 γκολ ενώ παράλληλα έγινε διεθνής και με την Εθνική Ελπίδων.
Την επόμενη χρονιά πετυχαίνει άλλα 7 γκολ και προσελκύει το ενδιαφέρον της ΑΕΚ,του ΠΑΟΚ και του Ολυμπιακού και το 1988, στην ενιαία πια Β' Εθνική αναδεικνύεται δεύτερος σκόρερ με 17 γκολ, η Καστοριά όμως χάνει την άνοδο στην Α' Εθνική διότι υστερούσε στην τριπλή ισοβαθμία με Ολυμπιακό Βόλου και Απόλλωνα Αθηνών.
Τον Μάιο του 1988 οριστικοποιήθηκε η μετακίνηση του Νόλη και του Καραταΐδη στον Ολυμπιακό,όμως ο Φλωρινιώτης επιθετικός παραχωρήθηκε στα τέλη Ιουλίου με μεταγραφή στον Απόλλωνα Καλαμαριάς.Στους «Πόντιους» θα μείνει μέχρι και το 1995 αγωνιζόμενος είτε στην Α' είτε στη Β' Εθνική μετρώντας 190 συμμετοχές και 65 τέρματα σε αγώνες πρωταθλήματος.Παραγωγικότερη χρονιά του στην Α' Εθνική ήταν η σεζόν 1993/94 όταν και βρήκε εννιά φορές το δρόμο προς τα δίκτυα των αντιπάλων εστιών σε 27 ματς ενώ δύο χρόνια νωρίτερα αναδείχτηκε πρώτος σκόρερ στη Β' Εθνική σε 21 γκολ.
Η συνέπειά του στο σκοράρισμα είχε ως επακόλουθο τη μεταγραφή του το καλοκαίρι του 1995 στον ΠΑΟΚ όπου όμως δεν κατάφερε να δικαιώσει τις προσδοκίες καθώς σε 17 συμμετοχές δεν μπόρεσε να πετύχει γκολ με αποτέλεσμα να αποχωρήσει από τους Θεσσαλονικείς. Επόμενος σταθμός της καριέρας του ήταν η Καστοριά,με την οποία είχε πραγματοποιήσει τα πρώτα του βήματα στο επαγγελματικό ποδόσφαιρο. Στους γουναράδες παρέμεινε μόλις ένα χρόνο καθώς η σεζόν ήταν καταστροφική τόσο για την ομάδα  όσο και για τον ίδιο που σκόραρε μόλις μία φορά σε 15 παιχνίδια.
Επόμενος σταθμός μετά το αποτυχημένο πέρασμα από ΠΑΟΚ και Καστοριά ήταν ο Ολυμπιακός Βόλου στον οποίο έμεινε για 3 χρόνια αποτελώντας τη συνεπέστερη επιθετικά λύση της ομάδας, πανηγυρίζοντας την άνοδο το 1999 στη Β' Εθνική και πετυχαίνοντας 38 γκολ σε αγώνες πρωταθλήματος.
Τη σεζόν 2000/01 επέστρεψε στον Απόλλωνα Καλαμαριάς όπου αποτέλεσε εναλλακτική λύση σημειώνοντας σε δύο αγωνιστικές περιόδους 6 γκολ σε 30 συμμετοχές.
Το 2003 αγωνίστηκε στην Δ' Εθνική με την Κοζάνη, ολοκληρώνοντας παράλληλα την καριέρα του.
Μετά την απόσυρσή του από την ενεργό δράση ανέλαβε αρχικά την ομάδα νέων του Απόλλωνα Καλαμαριάς ενώ στη συνέχεια ήταν βοηθός προπονητή στον Ποσειδώνα Νέων Πόρων. Έπειτα πέρασε από τους πάγκους του Σταυραετού Συρράκου, του Αλμωπού Αριδαίας και των Τρικάλων. Στην αρχή της σεζόν 2010/11 ήταν βοηθός του Τζο Παλατσίδη στην Αναγέννηση Καρδίτσας ενώ από τον Ιανουάριο του 2011 βρισκόταν μαζί με τον Ελληνοαυστραλό τεχνικό στον Απόλλωνα Καλαμαριάς.
