Ο Αρταξίας Α΄ της Αρμενίας ήταν βασιλιάς της Αρμενίας την περίοδο  και ιδρυτής της δυναστείας των Αρταξιαδών, η οποία κυβέρνησε την Αρμενία για περισσότερους από δύο αιώνες. Αυτή αντικαταστάθηκε στη συνέχεια από την ιρανική δυναστεία των Αρσακιδών. Ο Αρταξίας ήταν γόνος της προηγούμενης εθνικής δυναστείας των Οροντιδών της Αρμενίας. Την εποχή που ο Σελευκίδης βασιλιάς Αντίοχος Γ΄ ο Μέγας κατέλαβε την χώρα και τον τοποθέτησε σατράπη, είχε ήδη σχηματιστεί το αρμενικό έθνος με ενιαία γλώσσα και ταυτότητα.
Μετά την ήττα του Αντιόχου από τους Ρωμαίους στην μάχη της Μαγνησίας  βρήκε την ευκαιρία να επαναστατήσει εναντίον των Σελευκιδών ανακηρύσσοντας τον εαυτό του ανεξάρτητο βασιλιά και ιδρυτή δυναστείας. Μετέφερε την πρωτεύουσα του νέου βασιλείου της Αρμενίας στα Αρτάξαδα τα οποία ίδρυσε με υπόδειξη του διάσημου Καρχηδόνιου στρατηγού Αννίβα. Ο Αννίβας επικηρυγμένος από τους Ρωμαίους είχε καταφύγει πρώτα στην αυλή του Αντιόχου αλλά μετά την ήττα του Σελευκίδη βασιλιά από τους Ρωμαίους κατέφυγε στον Αρταξία. Το 165 π.Χ. αιχμαλωτίστηκε από τον Σελευκίδη βασιλιά Αντίοχο Δ΄ τον Επιφανή όταν επιτέθηκε στην Αρμενία . Παντρεύτηκε τη Σατενίκ, κόρη του βασιλιά των Αλανών, με την οποία απέκτησε πολλά παιδιά. Ανάμεσα στους έξι γιους του ήταν οι μετέπειτα βασιλείς της Αρμενίας Αρτάβασδος Α΄ και Τιγράνης Α΄.
