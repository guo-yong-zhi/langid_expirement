Ο Βίλελμ Χάινριχ Βάλτερ Μπάαντε  ήταν Γερμανός αστρονόμος που εργάσθηκε στις ΗΠΑ από το 1931 ως το 1959. Γεννήθηκε στο Πρόισις Όλντενντορφ της Βόρειας Ρηνανίας-Βεστφαλίας και σπούδασε μαθηματικά, φυσική, γεωφυσική και αστρονομία στα Πανεπιστήμια του Μύνστερ και του Γκέτινγκεν. Στη συνέχεια, εργάσθηκε για μερικά χρόνια στο Αστεροσκοπείο του Αμβούργου.
Ο Μπάαντε εκμεταλλεύθηκε τη συσκότιση για πολεμικούς λόγους της πόλεως του Λος Άντζελες κατά τον Β΄ Παγκόσμιο Πόλεμο, που μείωνε τη φωτορύπανση στο Αστεροσκοπείο του όρους Γουίλσον, για να διακρίνει μεμονωμένους αστέρες στην κεντρική περιοχή του Μέγα Γαλαξία της Ανδρομέδας για πρώτη φορά, κάτι που τον οδήγησε στο να ορίσει δύο ξεχωριστούς «αστρικούς πληθυσμούς» . Οι ίδιες παρατηρήσεις με το μεγαλύτερο τηλεσκόπιο του κόσμου εκείνη την εποχή τον οδήγησαν στη διαπίστωση ότι υπάρχουν δύο είδη μεταβλητών αστέρων του τύπου των κηφείδων. Αυτή η ανακάλυψη είχε ως αποτέλεσμα την επανεκτίμηση των διαστάσεων του γνωστού Σύμπαντος, στο διπλάσιο αυτών που είχε υπολογίσει ο Έντγουιν Χαμπλ το 1929. 5  6  7  Ο Μπάαντε δημοσιοποίησε το εύρημά του στη συνάντηση της Διεθνούς Αστρονομικής Ενώσεως στη Ρώμη το 1952, όπου προκάλεσε μεγάλη εντύπωση.
Από κοινού με τον Φριτς Τσβίκι, ο Μπάαντε ταυτοποίησε τους υπερκαινοφανείς αστέρες ως μία νέα κατηγορία αστρονομικών σωμάτων. 8  Οι δυο τους προέβλεψαν επίσης την ύπαρξη των αστέρων νετρονίων και ότι οι υπερκαινοφανείς θα μπορούσαν να δημιουργήσουν τέτοιους αστέρες.
Μεταπολεμικά, ο Μπάαντε εργάσθηκε στο Αστεροσκοπείο του Πάλομαρ. Αρχίζοντας το 1952, ο Μπάαντε και ο Ρούντολφ Μινκόφσκι ταυτοποίησαν τα ορατά αντίστοιχα αρκετών ραδιοπηγών, 9  μεταξύ των οποίων η Κύκνος A.
Επίσης, ο Μπάαντε είχε ανακαλύψει 10 αστεροειδείς, ανάμεσα στους οποίους και τους σημαντικούς 944 Ιδαλγός και 1566 Ίκαρος. Απεβίωσε στο Γκέτινγκεν της Γερμανίας. Μαθητές του υπηρξαν οι Άλαν Σάντατζ και Χάλτον Αρπ.
