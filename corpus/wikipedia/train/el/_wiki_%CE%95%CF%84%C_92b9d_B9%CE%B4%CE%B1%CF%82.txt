
Η ετεροχρωμία της ίριδας , γνωστή επίσης ως heterochromia iridis, ορίζεται ως η περίπτωση που εμφανίζονται 2  διαφορετικά χρώματα στις ίριδες ματιών ενός ανθρώπου ή ζώου.
Η κατάσταση κατά την οποία το χρώμα της ίριδας του ενός ματιού είναι διαφορετικό από το χρώμα της ίριδας του άλλου λέγεται ολική ετεροχρωμία . 
Υπάρχει επίσης και το φαινόμενο κατά το οποίο η ίρις του ενός ματιού έχει δυο χρώματα, δηλαδή το χρώμα ενός τμήματός της διαφέρει από το χρώμα της υπόλοιπης ίριδας. Αυτό αποκαλείται «μερική ετεροχρωμία» . 
Η ετεροχρωμία, είτε ολική, είτε μερική, είναι αποτέλεσμα σχετικό με την διαφορετική, πυκνότερη ή ελλιπέστερη συγκέντρωση χρωστικών ουσιών στον βυθό της ίριδας του ματιού, ή τμήματός του και οφείλεται σε γονιδιακή κληρονομικότητα, ή προκαλείται από ασθένεια ή τραυματισμό. Αυτό λοιπόν το ασυνήθιστο φαινόμενο οφείλεται σε άνισο καταμερισμό μελανίνης ή σε γενετικά αίτια όπως ο χειμερισμός, το σύνδρομο Horner ή το σύνδρομο Waardenburg.Το επηρεαζόμενο μάτι, αυτό δηλαδή με το διαφορετικό χρώμα, μπορεί να είναι υπερχρωματικό ή υποχρωματικό, δηλαδή να έχει περισσότερη συγκέντρωση μελανίνης στον βυθό της ίριδας του ματιού ή ελλιπή. Η πρώτη περίπτωση υποδεικνύει υπερπλασία των ιστών της ίριδας, ενώ η έλλειψη μελανίνης υποδεικνύει υποπλασία των ιστών.
H ετεροχρωμία δεν αφορά μόνο στον άνθρωπο, αλλά είναι ένα φαινόμενο που συμβαίνει και σε άλλα θηλαστικά. Ένα κοινό αίτιο είναι η αδρανοποίηση του Χ χρωμοσώματος των θηλυκών  που μπορεί να προκαλέσει γενικότερα ετεροχρωματικά χαρακτηριστικά, όπως συμβαίνει στις γάτες καλίκο. 
Ο Μ. Αλέξανδρος περιγράφεται πως διέθετε ένα γαλάζιο και ένα καφέ μάτι, εμφανίζοντας το γενικά αυτό σπάνιο στους ανθρώπους φαινόμενο της ετεροχρωμίας, όπου οι ίριδες των ματιών διαφέρουν σε χρώμα μεταξύ τους.
