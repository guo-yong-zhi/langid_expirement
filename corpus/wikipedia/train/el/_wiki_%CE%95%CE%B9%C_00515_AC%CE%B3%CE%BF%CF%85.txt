Ο Εισαγγελέας του Αρείου Πάγου είναι ο ανώτατος εισαγγελικός λειτουργός στην Ελλάδα. 1  Προΐσταται των υπηρεσιών της εισαγγελίας του Αρείου Πάγου. Έχει δικαίωμα να απευθύνει προς όλους τους εισαγγελικούς λειτουργούς της χώρας γενικές παραγγελίες, οδηγίες και συστάσεις σχετικές με την άσκηση των καθηκόντων τους, χωρίς βέβαια οι αποδέκτες των οδηγιών και συστάσεών του να δεσμεύονται κατά τον σχηματισμό και την έκφραση της γνώμης τους. 2 
Γνωμοδοτεί σε νομικά ζητήματα γενικότερου ενδιαφέροντος, εφόσον δεν εκκρεμούν στα δικαστήρια, συμμετέχει και υποβάλλει προτάσεις στις συνεδριάσεις του Αρείου Πάγου, καθώς και στο Ανώτατο Δικαστικό Συμβούλιο, με δικαίωμα ψήφου. Δικαιούται να ασκεί αναίρεση εναντίον κάθε δικαστικής απόφασης, επιδιώκοντας την ορθή ερμηνεία του νόμου από τον Άρειο Πάγο. Στην άσκηση των καθηκόντων του επικουρείται από τους αντεισαγγελείς του Αρείου Πάγου, οι οποίοι και τον αναπληρώνουν όταν απουσιάζει ή κωλύεται, κατά την σειρά της αρχαιότητάς τους στον βαθμό τους. 3  
Ο εισαγγελέας του Αρείου Πάγου υπόκειται σε πειθαρχικό έλεγχο κατόπιν πειθαρχικής αγωγής την οποία δικαιούται να εγείρει μόνον ο υπουργός Δικαιοσύνης. Η εναντίον του πειθαρχική αγωγή, όμως, εκδικάζεται από το Ανώτατο Πειθαρχικό Συμβούλιο που προβλέπεται από το άρθρο 91 §2 του Συντάγματος και συγκροτείται από πρόσωπα παρέχοντα τα εχέγγυα κρίσης ανεπηρέαστης από κυβερνητικές παρεμβάσεις. 4  
Η προαγωγή στη θέση του εισαγγελέα του Αρείου Πάγου ενεργείται με προεδρικό διάταγμα, το οποίο εκδίδεται ύστερα από πρόταση του Υπουργικού Συμβουλίου, με επιλογή μεταξύ των μελών του Αρείου Πάγου και των αντεισαγγελέων του, η δε θητεία του, με όσα ισχύουν σήμερα, δεν μπορεί να είναι μεγαλύτερη των τεσσάρων ετών, ακόμη και αν δεν καταλαμβάνεται από το όριο ηλικίας .
Αξιοσημείωτο είναι το γεγονός ότι στην ιστορία του θεσμού οι περισσότεροι εισαγγελείς του Αρείου Πάγου δεν προέρχονται από τον εισαγγελικό κλάδο. Όπως εξηγεί ο επίτιμος αντεισαγγελέας του Αρείου Πάγου Βασίλης Παπαδάκης, ιστορικά «ο εισαγγελέας του Αρείου Πάγου κατά κανόνα είναι δάνειος, προερχόμενος από το δικαστικό σώμα, ως εάν οι αντεισαγγελείς του Αρείου Πάγου κρίνονται ολιγότερο κατάλληλοι από έναν τρίτο δικαστή που στο τέλος της σταδιοδρομίας του εμφυτεύεται ως ξένο σώμα στον εισαγγελικό κλάδο και τίθεται απροσδόκητα επικεφαλής χωρίς να ενσωματώνεται ποτέ στις ιδιαίτερες παραδόσεις, στην ιστορία και στην εσωτερική δυναμική του κλάδου» 5 .
