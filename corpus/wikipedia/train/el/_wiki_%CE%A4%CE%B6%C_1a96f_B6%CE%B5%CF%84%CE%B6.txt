Ο Τζόζεφ Άντονι Μπούτιτζετζ Β'  2  3  ήταν Μαλτεζο-Αμερικανός ακαδημαϊκός στη λογοτεχνία και μεταφραστής. 4  Κατείχε την έδρα Αγγλικών Ουίλιαμ Ρ. Κέναν Τζ. στο Πανεπιστήμιο της Νοτρ Νταμ μέχρι τη συνταξιοδότησή του το 2017, οπότε και εξελέγη ομότιμος καθηγητής. Ο Μπούτιτζετζ συνέβαλλε στη μετάφραση και στην επιμέλεια της τρίτομης αγγλικής έκδοσης των Τετράδια της φυλακής του Αντόνιο Γκράμσι.
Ο Τζόζεφ Μπούτιτζετζ γεννήθηκε στις 20 Μαΐου 1947 στο Χαμρούν της Μάλτας και ήταν το μεγαλύτερο από τα οκτώ παιδιά του Τζόζεφ Άντονι και της Μαρία Κοντσέτα Μπούτιτζετζ. 5  Σπούδασε στο Πανεπιστήμιο της Μάλτας, από το οποίο απέκτησε πτυχίο και τίτλο μάστερ. 6  Αργότερα απέκτησε δεύτερο πτυχίο από το Κολλέγιο Χέιθροπ του Πανεπιστημίου του Λονδίνου, ενώ απέκτησε το διδακτορικό του το 1976 από το Πανεπιστήμιο Μπίνγκχαμπτον πάνω στο βιβλίο Ένα πορτραίτο του καλλιτέχνη σε νεαρή ηλικία του Τζέιμς Τζόυς. 5  6  Απέκτησε την αμερικάνικη υπηκοότητα το 1979. 5 
Ο Μπούτιτζετζ δίδαξε στο Πολιτειακό Πανεπιστήμιο του Νέου Μεξικού στη Λας Κρούσες από το 1976, όπου γνώρισε τη μετέπειτα σύζυγό του Τζένιφερ Ανν Μοντγκόμερι. 5  Οι δύο τους παντρεύτηκαν το 1980 ενώ, την ίδια χρονιά, ξεκίνησε να διδάσκε στο Πανεπιστήμιο της Νοτρ Νταμ. 5  7  Ο γιος τους Πιτ Μπούτιτζετζ εξελέγη δήμαρχος του Σάουθ Μπεντ της Ιντιάνα και ήταν υποψήφιος για το χρίσμα του Δημοκρατικού Κόμματος στις προεδρικές εκλογές του 2020. 8 
Ο Μπούτιτζετζ ειδικεύτηκε στη μοντέρνα ευρωπαϊκή λογοτεχνία και θεωρία. 9  Ήταν μεταφραστής και επιμελητής της τρίτομης έκδοσης των Τετραδίων της φυλακής του Αντόνιο Γκράμσι στα αγγλικά, η οποία δημοσιεύτηκε από το 1992 μέχρι το 2007 με τη στήριξη του Εθνικού Ταμείου για τις Ανθρωπιστικές Επιστήμες. 10  Ήταν ιδρυτικό μέλος και πρόεδρος της Παγκόσμιας Εταιρίας Γκράμσι, η οποία ιδρύθηκε για τη διευκόλυνση της επικοινωνίας ανάμεσα στους μελετητές του έργου του Γκράμσι. 11  Διετέλεσε πρόεδρος του τμήματος Αγγλικών στο Πανεπιστήμιο της Νοτρ Νταμ ενώ, στη συνέχεια, προήχθη στην έδρα Αγγλικών Ουίλιαμ Ρ. Κέναν Τζ. στο ίδιο πανεπιστήμιο. 6  Εξελέγη ομότιμος καθηγητής το 2017, αμέσως μετά τη συνταξιοδότησή του. 6  Πέθανε στις 27 Ιανουαρίου 2019 στο Σάουθ Μπεντ. 12 
