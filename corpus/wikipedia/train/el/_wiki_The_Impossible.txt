Το The Impossible  είναι αγγλόφωνη ισπανική δραματική ταινία καταστροφής, παραγωγής 2012. Τη σκηνοθεσία ανέλαβε ο Χουάν Αντόνιο Μπαγιόνα και το σενάριο έγραψε ο Σέρχιο Γ. Σάντσεθ. Η ταινία διηγείται την πραγματική ιστορία μιας οικογένειας και την περιπέτεια που πέρασαν στο τσουνάμι του Ινδικού Ωκεανού το 2004. Πρωταγωνιστούν οι Γιούαν ΜακΓκρέγκορ και Ναόμι Γουότς.
Η πρεμιέρα της ταινίας πραγματοποιήθηκε στο Διεθνές Φεστιβάλ Κινηματογράφου του Τορόντο το 2012. Απέσπασε κυρίως θετικά σχόλια από τους κριτικούς με τους περισσότερους να επαινούν τις ερμηνείες των πρωταγωνιστών. 1  Η Ναόμι Γουότς έλαβε υποψηφιότητα για Όσκαρ 2 , Screen Actors Guild Award 3  και Χρυσή Σφαίρα 4  Α' Γυναικείου Ρόλου.
Η Αγγλίδα Μαρία Μπένετ, ο Σκωτσέζος σύζυγός της Χένρι και οι γιοι τους Λούκας, Τόμας και Σάιμον κάνουν τις διακοπές τους στην Ταϋλάνδη το 2004. Το τσουνάμι που προκλήθηκε από το σεισμό του Ινδικού Ωκεανού εκείνης της χρονιάς πλήττει την περιοχή όπου βρίσκονται.
Η Μαρία και ο Λούκας παρασύρονται μακριά από τους άλλους εξαιτίας του τσουνάμι. Η Μαρία είναι σοβαρά τραυματισμένη. Ντόπιοι κάτοικοι τους βρίσκουν και τους μεταφέρουν στο τοπικό νοσοκομείο. Εξαιτίας ενός μπερδέματος, το προσωπικό του νοσοκομείου έχει την εντύπωση ότι η Μαρία έχει πεθάνει και πηγαίνει τον Λούκας σε μια σκηνή όπου βρίσκονται παιδιά που οι οικογένειές τους είτε έχουν πεθάνει ή αγνοούνται. Η Μαρία βρίσκεται στο χειρουργείο και αργότερα επανενώνεται με τον Λούκας.
Σε άλλο μέρος του νησιού, οι Χένρι, Τόμας και Σάιμον είναι όλοι μαζί. Ο Χένρι βάζει τα παιδιά σε ένα όχημα που μεταφέρει τους τουρίστες σε ασφαλές μέρος. Αργότερα φτάνει και ο ίδιος σε αυτήν την τοποθεσία και ανακαλύπτει ότι τα παιδιά στάλθηκαν σε άλλο μέρος. Τα μέσα επικοινωνίας είναι λιγοστά αλλά ένας τουρίστας με το όνομα Καρλ, ο οποίος επίσης έχει χάσει την οικογένειά του, προθυμοποιείται να βοηθήσει τον Χένρι να βρει τη Μαρία και τον Λούκας.
Οι Χένρι και Καρλ ψάχνουν για την οικογένειά τους σε διάφορα μέρη πριν πάνε στο νοσκομείο όπου βρίσκονται η Μαρία και ο Λούκας. Το όχημα που μεταφέρει τους Τόμας και Σάιμον σταματά έξω από το νοσοκομείο. Εκεί, τελικά η οικογένεια επανενώνεται. Η Μαρία κάνει κι άλλο χειρουργείο, στο οποίο επιβιώνει και την επόμενη μέρα η οικογένεια επιβιβάζεται σε ένα αεροπλάνο με προορισμό τη Σιγκαπούρη, με σκοπό περαιτέρω ιατρική φροντίδα.
Τα γεγονότα της ταινίας βασίζονται στην αληθινή περιπέτεια της οικογένειας Μπελόν που βρέθηκε αντιμέτωπη με το τσουνάμι του Δεκεμβρίου του 2004 και κατάφερε να επιβιώσει. Ο σκηνοθέτης της ταινίας, Χουάν Αντόνιο Μπαγιόνα, ήθελε να δώσει στο έργο του καθολικό και πανανθρώπινο ύφος, γι' αυτό το λόγο αποφάσισε να αλλάξει το, ισπανικής καταγωγής, επίθετο της οικογένειας από Μπελόν σε Μπένετ, αφήνοντας την εθνικότητά των μελών της αδιευκρίνιστη. 5  6  7  8 
Ο προϋπολογισμός της ταινίας ήταν 45.000.000 δολάρια. 9  Στην Ισπανία η ταινία έκανε άνοιγμα τριημέρου στην 1η θέση με 11,5 εκατομμύρια δολάρια 10 , είσπραξη ρεκόρ καθώς αποτέλεσε το μεγαλύτερο άνοιγμα ταινίας στην Ισπανία. 11  Συνολικά συγκέντρωσε 54,5 εκατομμύρια δολάρια. 12  Στις Ηνωμένες Πολιτείες η ταινία συγκέντρωσε 19 εκατομμύρια δολάρια και στον υπόλοιπο κόσμο οι εισπράξεις έφτασαν τα 179 εκατομμύρια δολάρια. Παγκοσμίως απέφερε 198 εκατομμύρια δολάρια. 13 
