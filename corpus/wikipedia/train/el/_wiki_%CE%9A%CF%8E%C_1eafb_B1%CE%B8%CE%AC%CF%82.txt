Ο Κώστας Καββαθάς  είναι Έλληνας δημοσιογράφος, εκδότης και συγγραφέας. Ιδρυτής πολλών περιοδικών, με πιο αναγνωρίσιμα τα: 4 Τροχοί, Πτήση & Διάστημα, Ήχος & Hi-Fi, Ram και του ραδιοφωνικού σταθμού Εν Λευκώ. 1  Επίσης, ήταν ιδιοκτήτης και ιδρυτής της εταιρείας "Τεχνικές Εκδόσεις Α.Ε.". Έχει τρέξει σε αγώνες Ράλλυ στην Ελλάδα, ενώ είναι πιλότος διαφόρων τύπων αεροσκαφών. Σαν δημοσιογράφος πέταξε με περισσότερους από 23 τύπους μαχητικών αεροσκαφών. 2 
Γεννήθηκε στην Αθήνα. Γονείς του η Ερασμία και ο Δημήτριος Καββαθάς . Τελείωσε το 2ο Γυμνάσιο Αρρένων Αθηνών 3 . Το 1957 εκπαιδεύτηκε στο Αεραθλητικό Κέντρο Τριπόλεως, όπου και έβγαλε άδεια χειριστή ανεμόπτερου. Κατόπιν, την περίοδο 1958 - 1960, φοίτησε στο London Northern Polytechnic για την ειδικότητα του μηχανολόγου, αλλά δεν ολοκλήρωσε ποτέ τις σπουδές του. Αν και η δημοσιογραφική του πορεία ξεκίνησε το 1959 στο περιοδικό Ταχύτης, δεν συνεχίστηκε παρά μόνο από το 1963 και μετά, οπότε και ολοκλήρωσε τη στρατιωτική του θητεία.
Από το 1963 και για τρία χρόνια, διατηρεί τη στήλη του αυτοκινήτου στην εφημερίδα Μεσημβρινή. Το 1966 δούλεψε στο εβδομαδιαίο περιοδικό επικαιρότητας Άλφα. Λίγο αργότερα χρονολογείται και η πρώτη του προσπάθεια να εκδώσει δικό του περιοδικό, μαζί με το Γιάννη Μπαρδόπουλο, το Τροχοί & Δρόμοι, η οποία όμως διακόπηκε λίγο πριν το τυπογραφείο. Μετά από ένα σύντομο πέρασμα από το Νέο Αυτοκίνητο, εντάχθηκε στο επιτελείο του περιοδικού Αuto Eξπρές, που κυκλοφόρησε για πρώτη φορά το καλοκαίρι του 1967. Σύντομα ανέλαβε εκεί και τη θέση του αρχισυντάκτη, διαδεχόμενος τον Κυριάκο Κοροβηλά. 4 
Τον Οκτώβριο του 1970, ίδρυσε μαζί με τη σύζυγό του Σοφία τους 4Τροχούς. 
Αρθρογράφησε επίσης στο εβδομαδιαίο περιοδικό Επίκαιρα ενώ άρθρα του δημοσιεύτηκαν επίσης στις εφημερίδες Το Βήμα από το 1991 έως το 1998, στην Καθημερινή από το 1999 και για μικρό χρονικό διάστημα, και στο Πρώτο Θέμα από το πρώτο φύλλο έως και το 2012.    
Παράλληλα, συμμετείχε στους ελληνικούς αγώνες αυτοκινήτου της εποχής , ενώ παράλληλα συμμετείχε σε δεξιοτεχνίες, αναβάσεις, σιρκουί και άλλα ράλλυ, οδηγώντας Peugeot 204 και ΝSU 1200 TT με το ψευδώνυμο Πηλέας.   
Στο ενεργητικό του συμπεριλαμβάνονται -μέχρι στιγμής- και δύο βιβλία: «Porsche, ο άνθρωπος και τα αυτοκίνητα» του Richard von Frankenberg που μετέφρασε στα ελληνικά το 1972 μαζί με δύο ακόμη διακεκριμένους συναδέλφους του και το «Οδηγώντας: Το βιβλίο του Πραγματικού Οδηγού» 5 .  
Η σημαντικότερη παρουσία του στην τηλεόραση ήταν το 1969, όταν μαζί με τον Ιάσονα Μοσχοβίτη έκανε ζωντανή περιγραφή της αποστολής του Απόλλων 11 και της προσελήνωσης, στο κανάλι της ΕΙΡΤ, μετέπειτα ΕΡΤ.
Αργότερα δημιούργησε και παρουσίαζε την πρώτη εκπομπή για το αυτοκίνητο στην ελληνική τηλεόραση, στο Mega Channel, με το όνομα Τροχοί & Δρόμοι.
Στις δημοτικές εκλογές του 1990 εξελέγη δημοτικός σύμβουλος στον Δήμο Αθηναίων με τον Αντώνη Τρίτση.
Τον Φεβρουάριο του 1979 δημιούργησε το πρώτο interactive συμπλήρωμα για το περιοδικό 4Τροχοί . Ήταν ένας κατάλογος τιμών αυτοκινήτων και μοτοσυκλετών που μπορούσε να διαβαστεί από Prime Computer.
Διετέλεσε μέλος της επιτροπής του διαγωνισμού Αυτοκίνητο της Χρονιάς , από το 1984 έως και το 2004.
Ήταν εμπνευστής της πρωτοβουλίας Φαέθων 2004. Προηγήθηκε η πρωτοβουλία του το 1997 για το 1ο Ευρωπαϊκό Συνέδριο για τα Καθαρά Αυτοκίνητα και το 1ο Eco-Rally στην Πανεπιστημιούπολη της Αθήνας μαζί με το Εθνικό Μετσόβειο Πολυτεχνείο. 6  7 
Δημιούργησε το 1994 τον δεύτερο ιδιωτικό κόμβο Internet στην Ελλάδα, το Techlink που κατόπιν ονομάστηκε Τεχνόπολις και συνεχίζει να δραστηριοποιείται στον τομέα των web services.
Επίσης δημιούργησε το πρώτο Κέντρο Οδικής Ασφάλειας στην Ελλάδα, το Safetrack, που λειτούργησε στο αυτοκινητοδρόμιο των Μεγάρων από το 2000. 8  Η μεταφορά του σε ιδιόκτητο χώρο δεν ολοκληρώθηκε ποτέ. 9 
