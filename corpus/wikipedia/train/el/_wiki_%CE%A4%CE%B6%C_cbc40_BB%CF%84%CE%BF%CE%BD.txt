Ο Τζέιμς Χίλτον  ήταν Άγγλος μυθιστοριογράφος, τα έργα του οποίου είχαν μεγάλη εμπορική επιτυχία.  			
Γιος εκπαιδευτικού, σπούδασε φιλολογία και ιστορία στο Καίμπριτζ και άρχισε να δημοσιογραφεί. Πρωτοεμφανίστηκε στα γράμματα το 1920 και το 1931 γνώρισε την πρώτη του επιτυχία με το μυθιστόρημα Και τώρα αντίο. Καθιερώθηκε το 1933 με τον Χαμένο ορίζοντα.
Το μυθιστόρημα αυτό αφηγείται μιαν ιστορία για ένα παράδοξο βουδιστικό μοναστήρι, χαμένο στα βάθη του Θιβέτ, το Σάνγκρι-Λα. Η επιτυχία του ήταν τόση που το Σάνγκρι-Λα έγινε από τότε συνώνυμο μιας μυθικής ουτοπίας, της ευτυχισμένης ζωής μακριά από τον κόσμο. 
Την ίδια χρονιά δημοσιεύεται σε περιοδικά το γεμάτο ανθρωπιά και ευασθησία έργο του Αντίο, κύριε Τσιπς και το 1934 εκδίδεται στις Ηνωμένες Πολιτείες, φθάνοντας στην πρώτη θέση των best sellers. Ακολουθούν αναρίθμητες εκδόσεις στην Αγγλία και παγκοσμίως. Το 1937 διασκευάζεται σε θεατρικό έργο και ανεβαίνει στο Λονδίνο με πρωταγωνιστή τον Μάικλ Ρεντγκρέηβ.
Το 1935 ο Χίλτον εγκαταστάθηκε στις Ηνωμένες Πολιτείες, στο Χόλλυγουντ, όπου και πέθανε.
Πολλά από τα βιβλία του μεταφέρθηκαν στον κινηματογράφο. Ειδικά ο Χαμένος ορίζοντας μεταφέρθηκε δύο φορές και το Goodbye, Mr. Chips τέσσερις.
