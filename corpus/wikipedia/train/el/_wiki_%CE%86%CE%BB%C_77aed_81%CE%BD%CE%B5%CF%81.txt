Ο Άλεξ Τέρνερ , γεννήθηκε στις 6 Ιανουαρίου 1986 στο Σέφιλντ της Αγγλίας. Είναι τραγουδιστής, μουσικός και τραγουδοποιός. Στο ευρύ κοινό είναι περισσότερο γνωστός για τη συμμετοχή του στο συγκρότημα Arctic Monkeys, όπου τραγουδάει, γράφει τραγούδια και παίζει κιθάρα. Παράλληλα έχει συμμετάσχει και στο The Last Shadow Puppets, που αποτελείται από τους Miles Kane, James Ford και Zach Dawes. Τέλος, έχει γράψει και ερμηνεύσει τραγούδια ως σόλο τραγουδιστής, όπως για το soundtrack της ταινίας Submarine , με επιτυχίες όπως το "Stuck on the puzzle" και "Hiding tonight".
Ο Άλεξ Τέρνερ γεννήθηκε και μεγάλωσε στο Σέφιλντ της Αγγλίας. Ήταν μοναχοπαίδι και οι γονείς του, Πένυ και Ντέιβιντ Τέρνερ, ήταν δάσκαλοι. Από πολύ μικρή ηλικία ο Τέρνερ έδειχνε ενδιαφέρον για τη μουσική καθώς μάθαινε πιάνο, μέχρι την ηλικία των 8 ετών αλλά και αργότερα στην εφηβεία ξεκίνησε να παίζει κιθάρα. Οι γονείς του υπήρξαν ιδιαίτερα υποστηρικτικοί, αγοράζοντας του την πρώτη του ηλεκτρική κιθάρα σε ηλικία 15 ετών.
Ο Τέρνερ πήγε στο Stocksbridge High School  2   από το 1997 έως και το 2002. Έπειτα φοίτησε στο Barnsley College  3  από το 2002 έως το 2004, όπου παρακολούθησε μουσική τεχνολογία, φωτογραφία και ψυχολογία. 
Στα μέσα του 2002, ο Τέρνερ, ο Χέλντερς  και ο Νίκολσον  δημιούργησαν το συγκρότημα, επηρεασμένοι από φίλους και γνωστούς που ξεκινούσαν μπάντες και έπαιζαν ζωντανά. Αρχικά, ο Τέρνερ δεν ήταν ο τραγουδιστής του συγκροτήματος αλλά εφόσον δύο άλλοι συμμαθητές τους αρνήθηκαν την θέση του front-man, ανέλαβε τη θέση. Εκτός από τραγουδιστής, ήταν και ο στιχουργός των τραγουδιών που θα ερμήνευαν, δεδομένου του ταλέντου του στο γράψιμο. Στην αρχή της καριέρας τους, δεν επιθυμούσαν να υπογράψουν συμβόλαιο με δισκογραφική, διαμορφώνοντας μόνοι τους τη φήμη τους, μοιράζοντας demo μετά από live και κυκλοφορώντας τραγούδια τους μέσω διαδικτύου. Το 2005 όμως υπέγραψαν με την Domino Records και κυκλοφόρησαν το πρώτο τους single με τίτλο: "I Bet You Look Good on the Dancefloor", το οποίο γνώρισε μεγάλη επιτυχία.
Ο Άντι Νίκολσον, ένα από τα ιδρυτικά μέλη, αποφασίζει να αποχωρήσει από το συγκρότημα το 2006 και την θέση του παίρνει ο Νικ Ο΄Μάλει . Επιπλέον, το ίδιο έτος κυκλοφορεί ο πρώτος δίσκος των Arctic με τίτλο "Whatever People Say I Am, That's What I'm Not". Ο πιο γνωστός όμως δίσκος του συγκροτήματος είναι ο "AM", με τραγούδια όπως το "Do I wanna know", "R U Mine?", ο οποίος κυκλοφόρησε τον Σεπτέμβριο του 2013. Τελευταίος δίσκος τους, το 2022, είναι ο "The car", ο οποίος έδωσε μια νέα πνοή και ένα διαφορετικό στιλ, στα τραγούδια του συγκροτήματος. Στις 6 Ιουλίου 2018, στο πλαίσιο της περιοδείας τους, επισκέφτηκαν την Ελλάδα και έπαιξαν ως headliners live στην σκηνή του Terra Vibe του Rockwave Festival, μαζί με τους Miles Kane, Alt-j κ.α..
Το 2006, ανακοινώθηκε ότι ο Άλεξ Τέρνερ μαζί με τον τραγουδιστή των The Rascals, Μάιλς Κέιν, θα ηχογραφούσαν ένα άλμπουμ μαζί. Στις 20 Φεβρουαρίου 2008 σχημάτισαν το μουσικό συγκρότημα των The Last Shadow Puppets και ότι το άλμπουμ τους θα ονομαζόταν The Age of the Understatement, το οποίο θα κυκλοφορούσε στις 21 Απριλίου 2008. Το άλμπουμ ανέβηκε στην πρώτη θέση του UK Albums Chart. Το πρώτο single, "The Age of the Understatement", κυκλοφόρησε μια εβδομάδα νωρίτερα, στις 14 Απριλίου μαζί με το "Two Hearts in Two Weeks" και διασκευές του "Wondrous Place" του Billy Fury και του "In the Heat of the Morning" του David Bowie . Το δεύτερο single "Standing Next to Me", κυκλοφόρησε στις 7 Ιουλίου 2008, και το τρίτο single "My Mistakes Were Made for You", το οποίο έγινε μεγάλη επιτυχία και ανέδειξε τις στιχουργικές ικανότητες του Τέρνερ και τις προοπτικές του ίδιου να γράψει τραγούδι για τις ταινίες του Τζέιμς Μποντ. Το άλμπουμ κυκλοφόρησε το 2008.
Μετά από 8 χρόνια διακοπής, καθώς ο Τέρνερ αφοσιώθηκε στους Arctic Monkeys, επέστρεψαν το 2016, κυκλοφορώντας το δεύτερο άλμπουμ τους "Everything You've Come to Expect", με σημαντικές επιτυχίες όπως το "Miracle Aligner" και "Aviation". Στις 5 Ιουνίου 2016, στο πλαίσιο της περιοδείας τους, επισκέφτηκαν την Ελλάδα και έπαιξαν ως headliners live στην σκηνή του Terra Vibe του Rockwave Festival, μαζί με τους Dropkick Murphys, The Subways κ.α..
Arctic Monkeys, Wikipedia: https://en.wikipedia.org/wiki/Arctic_Monkeys
Alex Turner, WIkipedia: https://en.wikipedia.org/wiki/Alex_Turner
The Last Shadow Puppets, Wikipedia: https://en.wikipedia.org/wiki/The_Last_Shadow_Puppets
Rockwave Festival https://www.rockwavefestival.gr/el/history/
