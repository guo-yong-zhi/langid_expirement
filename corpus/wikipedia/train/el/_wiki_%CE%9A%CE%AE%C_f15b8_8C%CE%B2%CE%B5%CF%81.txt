Συντεταγμένες: 32°44′4″N 129°52′8″E  /  32.73444°N 129.86889°E  / 32.73444; 129.86889
Ο Κήπος του Γκλόβερ  είναι πάρκο στο Ναγκασάκι της  Ιαπωνίας, και είχε κατασκευαστεί για τον Τόμας Μπλέικ Γκλόβερ, έναν Σκωτσέζο έμπορο, που συνέβαλε στον εκσυγχρονισμό της Ιαπωνίας στη ναυπηγική, στην εξόρυξη άνθρακα και σε άλλους τομείς. Στον κήπο υπάρχει η κατοικία του Γκλόβερ, η παλαιότερη δυτικού τύπου κατοικία, που διασώζεται στην Ιαπωνία και αποτελεί πόλο έλξης τουριστών στο Ναγκασάκι. 3 
Βρίσκεται στην πλαγιά του λόφου Μιναμιγιαμάτε με θέα στο λιμάνι του Ναγκασάκι. Χτίστηκε από τον Χιντενόσιν Κογιάμα του νησιού Αμάκουσα και ολοκληρώθηκε το 1863. Έχει χαρακτηριστεί ως σημαντικό πολιτιστικό αγαθό. Καθώς το σπίτι και τα περίχωρά του θυμίζουν την όπερα του Πουτσίνι, είναι επίσης γνωστό ως «Οικία Μαντάμ Μπατερφλάι». Τα αγάλματα του Πουτσίνι και της ντίβας Μιούρα Ταμάκι, που φημίζεται για τον ρόλο της ως Cio-Cio-san, βρίσκονται στο πάρκο κοντά στο σπίτι. Αυτό το σπίτι ήταν επίσης ο τόπος συναντήσεων του Γκλόβερ με τους επαναστάτες σαμουράι, ιδιαίτερα από τις περιοχές Τσοσού και Σατσούμα.
Η κατοικία του Γκλόβερ φημίζεται για το μείγμα δυτικών και ιαπωνικών στοιχείων. Αυτός ο τύπος αρχιτεκτονικής μοιάζει πολύ με μονώροφα μπανγκαλόου, που χρησιμοποιούνταν από ξένους στο Χονγκ Κονγκ ή τη Σαγκάη και εισάγονταν στην Ιαπωνία από Βρετανούς εμπόρους. 4  Αντί να ακολουθεί τα σύγχρονα βικτοριανά στυλ, αυτός ο τύπος κτηρίου αντικατοπτρίζει πιο στενά τη γεωργιανή αισθητική, που ήταν δημοφιλής στη Βρετανία κατά την προηγούμενη γενιά.
Οι βεράντες με πέτρινο δάπεδο, οι δικτυωτές καμάρες και τα γαλλικά παράθυρα είναι αρκετά από τα διακριτικά ξένα στοιχεία, 4  που περιλαμβάνονται στην κατοικία, ενώ η ιαπωνική επιρροή μπορεί να φανεί στην κεραμοσκεπή με τα κεραμίδια της, που είχαν κεφαλή δαιμόνων και που προορίζονταν να απομακρύνουν το κακό. Η οροφή τροποποιήθηκε με την προσθήκη βρετανικών καμινάδων.
Το σπίτι χτίστηκε από έναν Ιάπωνα ξυλουργό, τον Χιντενόσιν Κογιάμα. 3  Το σχέδιο για το σπίτι, που σώζεται ακόμη, είναι ανυπόγραφο. Το σχέδιο χρησιμοποιεί πόδια αντί για ιαπωνικές μετρήσεις. Η βασική κατασκευή του σπιτιού είναι Ιαπωνική, παρά τα ξένα στοιχεία του. Αποτελείται από παραδοσιακά ιαπωνικά στηρίγματα οροφής και πλαίσια δοκών τοποθετημένα σε ογκόλιθους.
Η κατοικία του Γκλόβερ αποκαλείται «Ιππονμάτσου» , που σημαίνει «μονό πεύκο». Το πεύκο ξεράθηκε και κόπηκε το 1905. 4 
Το πάρκο περιλαμβάνει επίσης την Οικία Ρίνγκερ  5  και το Οικία Αλτ . 6  Η σωστή επεξεργασία των πυλώνων και του αετώματος στην Οικία Αλτ υποδηλώνει ότι αυτό το κτήριο σχεδιάστηκε από έναν δυτικό αρχιτέκτονα. Το αέτωμα συχνά ενσωματώνεται εμφανώς σε μασονικούς ναούς και μπορεί να είχε χρησιμοποιηθεί εδώ με τον ίδιο τρόπο όπως ένα μασονικό σύμβολο.  7 
Επιπλέον, η πέτρινη πύλη της Μασονικής Στοάς του Ναγκασάκι διατηρείται στον Κήπο του Γκλόβερ:Η Τεκτονική Στοά του Ναγκασάκι εγκαινιάστηκε στο Νο 50 Όουρα στις 5 Οκτωβρίου 1885. Τα ιδρυτικά μέλη ήταν όλοι Βρετανοί, αλλά τα επόμενα χρόνια, άνδρες διαφόρων εθνικοτήτων και θρησκειών έγιναν μέλη και συμμετείχαν σε τακτικές συναντήσεις και κοινωνικές εκδηλώσεις. Η Στοά μεταφέρθηκε σε ένα νέο κτήριο στο Νο. 47 Όουρα τον Ιούνιο του 1887. Οι Ελευθεροτέκτονες συνεισέφεραν στην κοινότητα του Ναγκασάκι μέχρι τη διάλυσή τους στην πρώιμη περίοδο Σόουα λόγω έλλειψης μελών. Σήμερα, οι τάφοι αρκετών πρώην Ελευθεροτεκτόνων βρίσκονται στα διεθνή νεκροταφεία του Ναγκασάκι και η πέτρινη πύλη της πρώην στοάς διασώζεται στον Κήπο Γκλόβερ.  8 Το πάρκο είναι ανοιχτό στο κοινό και προσελκύει σχεδόν δύο εκατομμύρια επισκέπτες ετησίως. 9 
