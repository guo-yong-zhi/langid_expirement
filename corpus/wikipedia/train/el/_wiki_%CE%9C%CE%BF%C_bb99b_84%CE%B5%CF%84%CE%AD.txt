Ο Ιρόπα Μορίς Κουαντετέ  ήταν στρατιωτικός και πολιτικός από το Μπενίν, το οποίο ήταν γνωστό με την ονομασία Δαχομέη μέχρι το 1975. Υπήρξε εξάδερφος του στρατιωτικού και ισχυρού άνδρα της χώρας, μετέπειτα Προέδρου, Ματιέ Κερεκού. 2 
Γεννήθηκε στις 22 Σεπτεμβρίου του 1932 στη Νατιτινγκού της Δαχομέης. Στις 20 Δεκεμβρίου του 1967 ηγήθηκε ενός πραξικοπήματος και κατέλαβε την εξουσία. Έγινε Αρχηγός Κράτους για βραχύβια θητεία. Την επόμενη κιόλας ημέρα παρέδωσε την εξουσία και διορίστηκε πρωθυπουργός, αξίωμα στο οποίο υπηρέτησε επί 7 μήνες, μέχρι τις 17 Ιουλίου του 1968. Ο Κουαντετέ, ως Αρχηγός του Γενικού Επιτελείου Στρατού, ηγήθηκε ενός ακόμη πραξικοπήματος στις 10 Δεκεμβρίου του 1969 και υπηρέτησε ως Αρχηγός Κράτους για τρεις ημέρες. Στη συνέχεια υπηρέτησε για μερικούς μήνες στο Διευθυντήριο που σχηματίστηκε για να κυβερνά τη χώρα, το οποίο συμπεριελάμβανε τον Ιμπέρ Μαγκά και άλλες σημαντικές πολιτικές μορφές. Συνελήφθη το Φεβρουάριο του 1972 έπειτα από συμμετοχή σε απόπειρα πραξικοπήματος και καταδικάστηκε σε θάνατο, για να απελευθερωθεί αργότερα την ίδια χρονιά, όταν το Διευθυντήριο ανατράπηκε.
Πέθανε στη Νατιτινγκού, στις 7 Απριλίου του 2003.
