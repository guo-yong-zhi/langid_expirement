Ο Ναρουχίτο  είναι ο 126ος και σημερινός Αυτοκράτορας της Ιαπωνίας. Ανήλθε στον αυτοκρατορικό θρόνο την 1η Μαΐου 2019 μετά την παραίτηση του πατέρα του Ακιχίτο.
Γεννήθηκε σε ένα αυτοσχέδιο νοσοκομείο στα υπόγεια του Αυτοκρατορικού Παλατιού στο Τόκυο και είναι γιος του πρώην Αυτοκράτορα της Ιαπωνίας, Ακιχίτο και της Μιτσίκο Σόντα. Η μητέρα του δεν κατάγεται από αριστοκρατική οικογένεια, αλλά από την αστική τάξη της χώρας. Φοίτησε στο ιδιωτικό σχολείο Γκακουσουίν και σπούδασε ιστορία στο Πανεπιστήμιο Γκακουσουίν. 10  Εν συνεχεία πραγματοποίησε μεταπτυχιακές σπουδές στο Πανεπιστήμιο της Οξφόρδης και στο Πανεπιστήμιο Γκακουσουίν. 10 
Είναι παντρεμένος με την Μασάκο Οβάντα. Η τελευταία έχει σπουδάσει στα Πανεπιστήμιο του Χάρβαρντ και της Οξφόρδης, εγκατέλειψε όμως την σταδιοδρομία της στο διπλωματικό σώμα, προκειμένου να παντρευτεί τον Ναρουχίτο. Ο γάμος τους συγκέντρωσε τα φώτα της δημοσιότητας, αφενός λόγω της ιδιότητας του Ναρουχίτο ως διαδόχου του θρόνου, αφετέρου λόγω των νεωτερισμών που συνόδευαν την επιλογή της Μασάκο ως νύφης. Ειδικότερα η Μασάκο θεωρείτο από τους παραδοσιακούς φιλομοναρχικούς ως υπερβολικά κοσμοπολίτισσα και εξωστρεφής, ενώ το γεγονός ότι είχε ήδη απορρίψει δύο προτάσεις γάμου από τον Ναρουχίτο για να επικεντρωθεί στην καριέρα της στο διπλωματικό σώμα, είχε δημιουργήσει ανάμεικτα συναισθήματα. 11  Το 2000 ανακοινώθηκε, ότι απέβαλε, ενώ το 2002 γέννησε μια κόρη, την Πριγκίπισσα Άικο της Ιαπωνίας, γεγονός όμως που δημιούργησε έντονη ανησυχία στην κοινή γνώμη λόγω του συστήματος διαδοχής, το οποίο επιτρέπει μόνο σε άρρενα τέκνα να ανέλθουν στον αυτοκρατορικό θρόνο. 12  13  14  Με αφορμή αυτό το γεγονός άρχισε να συζητείται η πιθανότητα αλλαγής της σχετικής νομοθεσίας, έτσι ώστε να επιτρέπεται και η άνοδος στον θρόνο των θηλέων μελών της οικογένειας. 15  Η πίεση της κοινής γνώμης και του αυτοκρατορικού περιβάλλοντος για την γέννηση αρσενικού τέκνου, σε συνδυασμό με τις απαιτήσεις του ρόλου της και τη δυσκολία της να προσαρμοστεί στο αυστηρό πρωτόκολλο, την οδήγησαν σε αγχώδη διαταραχή, με τον σύζυγο της να κατηγορεί τους αξιωματούχους του Αυτοκρατορικού Οίκου -του κυβερνητικού, δηλαδή, γραφείου που είναι υπεύθυνο για θέματα που αφορούν την αυτοκρατορική οικογένεια- για την πίεση που άσκησαν σε αυτή, προκειμένου να γεννήσει διάδοχο. 16  17 
