Η Ειρήνη Παπαδοπούλου  είναι Ελληνίδα τραγουδίστρια. Έγινε ευρύτερα γνωστή μέσω της συμμετοχής της στο μουσικό σόου The X-Factor Greece.
Γεννήθηκε στις 22 Αυγούστου 1985 στο Καζακστάν όπου και έζησε μέχρι τα πέντε της χρόνια. Το 1990, οι γονείς της αποφάσισαν να κάνουν μία νέα αρχή στην πατρίδα τους κι έτσι επέστρεψαν οικογενειακώς στην Ελλάδα και συγκεκριμένα εγκαταστάθηκαν στο Μενίδι Αττικής. Έχει έναν μεγαλύτερο αδελφό, τον Στάθη , ο οποίος ασχολήθηκε επίσης με τα καλλιτεχνικά δρώμενα, ως ηθοποιός. Το 2001, μαζί με τον αδελφό της, έπαιξαν στη ταινία Δεκαπενταύγουστος του Κωνσταντίνου Γιάνναρη 1 . Από την ηλικία των 12 ετών ασχολήθηκε επαγγελματικά με το χάντμπολ, το οποίο συνέχισε για περίπου δέκα χρόνια. Μετά το σχολείο, πέρασε στο Τμήμα Εκπαιδευτικών Πολιτικών Μηχανικών της Α.Σ.ΠΑΙ.ΤΕ. Αθηνών, από όπου και αποφοίτησε κάποια χρόνια αργότερα.
Από το 2011 έως το 2018 είχε σχέση με τον επιχειρηματία Κώστα Πηλαδάκη. 2  Από το 2019 έως το 2023 διατηρούσε σχέση με τον ποδοσφαιριστή Αλέξανδρο Πασχαλάκη. 3 
Η επίσημη πρώτη της στο τραγούδι έγινε σε ένα νυχτερινό μαγαζί στη Ζάκυνθο, το 2005. Εκεί εμφανίστηκε στο πλευρό του τραγουδιστή Γιώργου Δούκα. Τον επόμενο χρόνο εμφανίστηκε στο μουσικό σχήμα που τραγουδούσε ο Πάνος Κιάμος στο νυχτερινό κέντρο "Άνοδος". Την ίδια ακριβώς περίοδο, συμμετείχε στο τηλεπαιχνίδι "Super Deal" με τον Χρήστο Φερεντίνο. Εκεί ήταν ένα από τα 20 κορίτσια που είχαν στην κατοχή τους βαλίτσες με χρήματα που ο κάθε παίκτης έπρεπε να επιλέξει. Το φθινόπωρο του 2008, δήλωσε συμμετοχή στο The X-Factor Greece. Πέρασε τις οντισιόν με επιτυχία και έφτασε μέχρι τη φάση των ζωντανών εκπομπών .
Μετά το τέλος του talent show ανέβηκε στη σκηνή του νυχτερινού μαγαζιού "Romeo" μαζί με την Έλλη Κοκκίνου, τον Παντελή Καναράκη και τον Ηλία Βρεττό. Ακολούθησαν συνεργασίες όπως ο Γιώργος Μαζωνάκης, η Δέσποινα Βανδή, η Πέγκυ Ζήνα, ο Αντώνης Ρέμος, η Έλενα Παπαρίζου, ο Κώστας Μαρτάκης, η Πάολα, ο Νίκος Βέρτης, ο Πάνος Καλίδης, ο Γιώργος Τσαλίκης, ο Θάνος Πετρέλης κ.α. 
Το 2013, συνεργάστηκε με τον συνθέτη των επιτυχιών Φοίβο. Ο ίδιος της έδωσε το πρώτο επιτυχημένο της σουξέ με τίτλο «Και Τι Δεν Θα Δινα». Ακολούθησε το τραγούδι «Ο Καινούργιος Έρωτας Σου» από τον Παντελή Παντελίδη μαζί με τον οποίο έκανε επιτυχημένες εμφανίσεις κατά τη διάρκεια της περιοδείας του. Τη σεζόν 2014-2015, συμμετείχε στον πέμπτο κύκλο του ελληνικού Dancing with the stars που προβλήθηκε από τον ANT1 και κατέκτησε την 2η θέση χάνοντας την πρωτιά από την Ολυμπιονίκη ρυθμικής γυμναστικής Μορφούλα Ντώνα 4 . Μέσα στο 2015, κυκλοφόρησε δύο τραγούδια: το «Υπερβολές» και το «Σου Εύχομαι». 
Το καλοκαίρι του 2015, εμφανίζονταν στο "Fragelico" με τους Τάμτα και Στέλιο Λεγάκη ενώ τη χειμερινή σεζόν 2015-2016 εμφανίστηκε στο "Φωταέριο" στο πλευρό του Νότη Σφακιανάκη. Το 2016, κυκλοφόρησε τα τραγούδια «Αμαρτία» και «Για Μένα Μόνο».
Στις αρχές του 2017, συμμετείχε στο ριάλιτι επιβίωσης του ΣΚΑΪ, Survivor Greece και λόγω αυτού εγκαταστάθηκε για μερικούς μήνες στη Δομινικανή Δημοκρατία. Τελικά, αποχώρησε οικειοθελώς στο 40ο επεισόδιο, λαμβάνοντας την 16η θέση. Με την επιστροφή της στην Ελλάδα, κυκλοφόρησε τα τραγούδια «Σ' Αυτή Να Πας» και «Δική Μου Η Ζωή» ενώ συμμετείχε και στα Mad Video Music Awards  με τον Βαγγέλη Κακουριώτη αλλά και στο MTN MadWalk. Τη χειμερινή σεζόν 2017-2018, πραγματοποίησε ζωντανές εμφανίσεις στο Estate Athens με τον Σάκη Ρουβά. Στο ίδιο σχήμα θα βρισκόταν και ο Μπάμπης Στόκας όμως αποχώρησε μετά την πρώτη εβδομάδα εμφανίσεων. 
Το 2018, κυκλοφόρησε το τραγούδι «Επιβιώνω» από την Heaven Music. Τη χειμερινή σεζόν 2018-2019, συνεργάστηκε μαζί με τους Βασίλη Καρρά, Χρήστο Χολίδη, Χρήστο Μενιδιάτη και BO στο νυχτερινό κέντρο Ιερά Οδός. Τον Μάιο του 2019, κυκλοφόρησε το τραγούδι «Χαλάλι» μαζί με τον Σταμάτη Χουχουλή. Το συγκεκριμένο τραγούδι αποτελεί διασκευή του επιτυχημένου τραγουδιού «Te ka lali shpirt» που κυκλοφόρησε το 2013. Ακόμη, την ίδια περίοδο ξεκίνησε τις εμφανίσεις της μαζί με τον Βασίλη Καρρά και τον Ηλία Βρεττό στο νυχτερινό κέντρο Stage Live στη Θεσσαλονίκη για το καλοκαίρι. Τον Δεκέμβριο του 2019, κυκλοφόρησε το τραγούδι «Κοίτα Μην Αγγίζεις» ενώ παράλληλα πρωταγωνίστησε στην θεατρική παράσταση «Ομμάτα Δακρωμένα: Ένα γράμμα για την Τραπεζούντα» στο θέατρο Radio City Θεσσαλονίκης. Το 2020, κυκλοφόρησε τα τραγούδια «Της Καρδιάς Μου Ο Χορός» και «Ahe Ahe » με τον Αιγύπτιο τραγουδιστή Amr Diab. Το 2021, κυκλοφόρησε τα τραγούδια «Ya Habibi» και «Λέει Λέει Λέει» . Επίσης, συμμετείχε στο Just the 2 of Us στον ALPHA, ως coach του Τζέιμς Καφετζή. Το 2022, κυκλοφόρησε το τραγούδι «Το Πας Καλά». Το 2023 κυκλοφόρησε το τραγούδι «Να Φύγεις».
