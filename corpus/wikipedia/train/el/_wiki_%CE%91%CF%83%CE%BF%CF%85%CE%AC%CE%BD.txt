Συντεταγμένες: 24°05′N 32°56′E  /  24.083°N 32.933°E  / 24.083; 32.933
Το Ασουάν είναι πόλη της Νότιας Αιγύπτου στη δυτική όχθη του Νείλου ποταμού και σε απόσταση 20 χλμ. απ' τον τροπικό του Καρκίνου. Είναι μια όμορφη πόλη με πολλές νησίδες κοντά της, όπως η περίφημη και σπουδαιότερη νησίδα, η Ελεφαντίνη.
Είναι κτισμένη στη θέση της αρχαίας Σουανού ή Συήνης, κοντά στους λόφους από όπου έβγαινε ο «συηνίτης λίθος», με τον οποίο έφτιαχναν οι Αιγύπτιοι τα μνημεία τους.
Στο Ασουάν ο μαθηματικός Ερατοσθένης βρήκε τον τρόπο να τεκμηριώσει ότι η Γη δεν είναι επίπεδη αλλά καμπυλώνεται, καθώς και να μετρήσει την περίμετρό της. Εδώ έζησε και ο σατιρικός Ρωμαίος Γιουβενάλης . Πολλές φορές καταστράφηκε από ιθαγενείς της γύρω χώρας και από πανώλη. Παρ' όλα αυτά ήταν σημαντική εξαιτίας της στρατηγικής θέσης της. Κοντά στην πόλη βρίσκεται το ομώνυμο φράγμα που ανεγέρθηκε το 1970 και αποτελεί το μεγαλύτερο τεχνικό έργο της Αιγύπτου. Για την κατασκευή του δαπανήθηκαν τεράστια ποσά και πραγματοποιήθηκε από Σοβιετικούς τεχνικούς και σοβιετικά κεφάλαια. Με το φράγμα αυξήθηκε η καλλιεργούμενη γη της Αιγύπτου και η παραγωγή ηλεκτρικής ενέργειας.
