Ο Μίτσελ Ουίγκινς  είναι Αμερικάνος πρώην καλαθοσφαιριστής γεννημένος στις 28 Σεπτεμβρίου 1959 στη Βόρεια Καρολίνα. Αγωνιζόταν στη θέση του σούτιγκ γκαρντ με ύψος 1,95 μ.
Αποφοίτησε από το κολέγιο της Φλόριντα και το 1983 επιλέχθηκε στη 23 θέση του ντραφτ από τους Ιντιάνα Πέισερς. Ο Μίτσελ Ουίγκινς κατέκτησε το ασημένιο μετάλλιο στο παγκόσμιο πρωτάθλημα του 1982 με την εθνική ομάδα των ΗΠΑ.
Τη σεζόν 1983-1984 αγωνίστηκε στους Σικάγο Μπουλς. Για τέσσερις χρονιές αγωνίστηκε με τους Χιούστον Ρόκετς  και άλλη μία για τους Φιλαδέλφεια 76ερς . Το 1986 με τους Χιούστον Ρόκετς αγωνίστηκε στους τελικούς του ΝΒΑ. Η καριέρα του στο ΝΒΑ επηρεάστηκε από την εμπλοκή του στα ναρκωτικά τα οποία του στέρησαν μια μεγαλύτερη καριέρα.
Στην Ελλάδα αγωνίστηκε στο Μίλωνα Νέας Σμύρνης και το Σπόρτιγκ. Τη σεζόν 1993-1994 αγωνιζόμενος στο Μίλωνα ήταν πρώτος σκόρερ της Α1 με 31,4 πόντους αλλά και πρώτος στα κλεψίματα με 2,1.
Με την ομάδα του Σπόρτιγκ τις σεζόν 1994-1995 και 1995-1996 έκανε εμφανίσεις ανάλογες του υψηλού επιπέδου του και βοήθησε την ομάδα να σημειώσει πολύ μεγάλες νίκες απέναντι σε ομάδες όπως ο ΠΑΟ, ΠΑΟΚ, Άρης, ΑΕΚ, Πανιώνιος και να έχει τα καλύτερα αποτελέσματα στη νεότερη ιστορία της. Τη σεζόν 1994-1995 ήταν πρώτος στην Α1 στα κλεψίματα με 2,9 και τη σεζόν 1994-1995 ήταν πρώτος σκόρερ της Α1 με 29,4 πόντους.
Τη σεζόν 1998-1999 αγωνίστηκε στη γαλλική Λιμόζ.
