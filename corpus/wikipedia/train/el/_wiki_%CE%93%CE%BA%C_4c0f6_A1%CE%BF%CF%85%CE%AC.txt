Η Γκαμπριέλ Ρουά  ήταν πολυβραβευμένη Καναδή συγγραφέας και ίσως η θεμελιώτρια της σύγχρονης γαλλόφωνης καναδικής πεζογραφίας. Γεννήθηκε στο Σαιν-Μπονιφάς της Μανιτόμπα και πέθανε στην Πόλη του Κεμπέκ.
Για το βιβλίο της Ευτυχία σε τιμή ευκαιρίας , στο οποίο περιγράφει την άθλια διαβίωση της γαλλοκαναδικής εργατικής τάξης του Μόντρεαλ στα χρόνια του Β΄ Παγκοσμίου Πολέμου, τιμήθηκε το 1947 με το γαλλικό βραβείο Femina, βραβείο που αποδίδεται κάθε χρόνο από γαλλική γυναικεία επιτροπή. Τιμήθηκε επίσης με πολλά άλλα βραβεία. Τα χειρόγραφά της φυλάσσονται στην Εθνική Βιβλιοθήκη του Καναδά, ενώ έχει θεσπισθεί και βραβείο στο όνομά της.
Αν και πολυγραφότατη, το έργο της δεν έχει γίνει ιδιαιτέρως γνωστό πέρα από τα σύνορα του Καναδά. Στην ελληνική γλώσσα έχουν μεταφρασθεί μόνο δύο βιβλία της: Το Ιστορίες από την οδό Ντεσαμπώ  και το Ο δρόμος για το Αλταμόν , που αποτελείται από τρία διηγήματα και είναι αυτοβιογραφικό.
