Έξι εγκλήματα χωρίς δολοφόνο  είναι αστυνομικό μυθιστόρημα του Πιέρ Μπουαλώ, που εκδόθηκε το 1939. 1 
Το 1990 διασκευάστηκε σε τηλεοπτική ταινία σε σκηνοθεσία Μπερνάρ Στορά με τίτλο λίγο διαφορετικό από του μυθιστορήματος: Έξι εγκλήματα χωρίς δολοφόνους. 2 
Ένα ήσυχο απόγευμα Κυριακής του Μαΐου γύρω στις 7:15 μ.μ., μια νεαρή γυναίκα ανοίγει το παράθυρο ενός διαμερίσματος στον τρίτο όροφο στο 16ο διαμέρισμα του Παρισιού και καλεί σε βοήθεια. Οι γείτονες σπεύδουν, ακούνε θορύβους, δύο πυροβολισμούς, φωνές, μετά τίποτα. Όταν ανοίγουν την πόρτα του διαμερίσματος, ανακαλύπτουν το πτώμα του Φιλίπ Βινιεραί και τη σύζυγό του Κριστίν σοβαρά τραυματισμένη και αναίσθητη.  3 Το όπλο της δολοφονίας εξαφανισμένο, ο δολοφόνος επίσης. Πώς θα μπορούσε όμως να ξεφύγει; Οι γείτονες βρίσκονταν στην πόρτα της εισόδου. Και η πόρτα υπηρεσίας στην κουζίνα ήταν κλειδωμένη από μέσα. Το ζευγάρι φαινόταν να ζει με καλές σχέσεις, δεν είχαν εχθρούς.  4 
Ο δικηγόρος Ρολάν Σαράς, ξάδερφος του θύματος, φτάνει στη σκηνή. Είχε προσκληθεί για δείπνο το ίδιο βράδυ για να γιορτάσουν την επιστροφή του ξαδέρφου του από μια εμπορική περιοδεία στη Νορμανδία. Μόλις μαθαίνει τα νέα, καταρρέει. Ευτυχώς το τρίχρονο παιδί του ζευγαριού δεν βρισκόταν στο σπίτι, ήταν στη γιαγιά. Ο αρμόδιος επιθεωρητής της υπόθεσης Ζιράρ καλεί τον επιθεωρητή Αντρέ Μπρυνέλ. Αυτός φτάνει λίγο μετά με έναν φίλο του, ο οποίος θα είναι ο αφηγητής της ιστορίας μέχρι το τέλος του μυθιστορήματος.
Σύντομα διαπιστώνουν ότι η καμαριέρα του ζευγαριού Αντέλ Μπλανσό απουσιάζει. Ερευνούν το δωμάτιό της στον 6ο όροφο και βρίσκουν το πτώμα της στο κρεβάτι. Αργότερα θα μάθουμε ότι τη σκότωσαν με το ίδιο όπλο που χρησιμοποιήθηκε για τα αφεντικά της. Το μυστήριο μεγαλώνει καθώς ο επιθεωρητής είχε τοποθετήσει έναν αστυνομικό στον 6ο όροφο και αυτός λέει ότι δεν είδε κανέναν να μπαίνει ή να βγαίνει. 5 
Οι επιθεωρητές φοβούνται ότι ο σύζυγος της υπηρέτριας θα είναι το επόμενο θύμα: αν η γυναίκα σκοτώθηκε επειδή «ήξερε πάρα πολλά», αυτό μπορεί να ισχύει και για τον άντρα της. Αυτός βρίσκεται στο εξοχικό των Βινιεραί κοντά στο Λε Μαν, τον είχε στείλει εκεί το αφεντικό του για να προετοιμάσει το σπίτι ενόψει λίγων ημερών που το ζευγάρι επρόκειτο να περάσει εκεί. Γύρω στις 10 μ.μ., τον ειδοποιούν τηλεφωνικά να κλειστεί στο σπίτι γιατί υπάρχει φόβος για απόπειρα κατά της ζωής του. Δεν πρέπει να ανοίξει σε κανέναν άλλο εκτός από τον Μπρυνέλ και τον δικηγόρο, που σχεδιάζουν να τον συναντήσουν το επόμενο πρωί.  Αποφασίζουν να πάνε στο Λε Μαν με το πρώτο τρένο που φεύγει από τον σταθμό του Μονπαρνάς, στις 6:50 π.μ.
Το πρωί στον σταθμό, ο δικηγόρος δεν εμφανίζεται. Τον ψάχνουν, δεν βρισκόταν στο σπίτι του, πηγαίνουν στο γραφείο του, όπου τον βρίσκουν αναίσθητο. Μια γρήγορη εξέταση δείχνει ότι δηλητηριάστηκε από ουσία διαλυμένη στον καφέ του . Μεταφέρεται στο νοσοκομείο για επείγουσα νοσηλεία. Δεν είναι γνωστό πώς ο δολοφόνος μπόρεσε να μπει στο γραφείο του δικηγόρου, να ρίξει δηλητήριο στον καφέ και να φύγει χωρίς να γίνει αντιληπτός από κανέναν.
Ο Μπρυνέλ, ο φίλος του αφηγητής και ο Ζιράρ πηγαίνουν με αυτοκίνητο στο εξοχικό, όπου ανακαλύπτουν ότι ο σύζυγος της υπηρέτριας είναι επίσης νεκρός. Και εδώ μυστήριο: ενώ για τον θάνατο του ζευγαριού είχαν έναν δολοφόνο για τον οποίο δεν ήξεραν πώς βγήκε από το διαμέρισμα, εδώ δεν ξέρουν πώς μπόρεσε να μπει στο σπίτι καθώς τα παντζούρια είναι κλειστά από μέσα, η πόρτα αμπαρωμένη, η καμινάδα δεν επέτρεπε τη διέλευση ανθρώπου.
Αφού ειδοποιούν την τοπική χωροφυλακή, οι τρεις ερευνητές επιστρέφουν στο Παρίσι. Το βράδυ, πηγαίνουν στο νοσοκομείο όπου νοσηλεύεται ο δικηγόρος, ο οποίος αναρρώνει από την απόπειρα δηλητηρίασης. Δεν ξέρει ποιος το έκανε και επιβεβαιώνει ότι ήπιε ένα φλιτζάνι καφέ και αμέσως μετά ένιωσε τη δράση του δηλητηρίου.  
Και ενώ τα μυστήρια συνεχίζονται, ο Μπρυνέλ, μέσα από ανατροπές και έντονο σασπένς, καταφέρνει να βρει τη λύση του. 
