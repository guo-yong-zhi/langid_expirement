Το τρισκέλιον είναι ένα σύμβολο που αποτελείται από τρεις αλληλοσυνδεόμενες σπείρες, ή τρία λυγισμένα ανθρώπινα πόδια, ή οποιοδήποτε άλλο σύμβολο με τρία σκέλη ή κάποιο τρίπτυχο ή γενικά οτιδήποτε που βρίσκεται σε τριπλή συμμετρική περιστροφή. Αν και εμφανίζεται σε πολλά μέρη και εποχές αποτελεί χαρακτηριστικό γνώρισμα του πολιτισμού Λα Τεν της ευρωπαϊκής Εποχής του Σιδήρου. 
Το τρισκέλιον είναι σύμβολο της Σικελίας και της Νήσου του Μαν.
Το τρισκέλιον ως σύμβολο συναντάται σε πολλούς αρχαίους πολιτισμούς, συμπεριλαμβανομένου του πρώτου γνωστού αστρονομικού ημερολογίου της δύσης στην Ιρλανδία στο δημοφιλές μεγαλιθικό μνημείο του Νιουγκραντζ γύρω στο 3200 π.Χ., σε Μυκυναϊκά αγγεία, σε νόμισμα στην Λυκία, σε στατήρες της Παμφυλίας  και στην Πισιδία. Σε κάποια ελληνικά πήλινα αγγεία εμφανίζεται ως οικόσημο σε ασπίδες πολεμιστών.
Ως ένα αρχαίο σύμβολο της Σικελίας χρονολογείται την εποχή που η Σικελία ήταν μέρος της Μεγάλης Ελλάδας. Ο Πλίνιος ο Πρεσβύτερος αποδίδει την προέλευση του τρισκέλιου της Σικελίας στο τριγωνικό σχήμα του νησιού, της αρχαίας Τριακρίας, που περιελάμβανε τρία ακρωτήρια τα οποία είχαν ίσες αποστάσεις το ένα από το άλλο.
