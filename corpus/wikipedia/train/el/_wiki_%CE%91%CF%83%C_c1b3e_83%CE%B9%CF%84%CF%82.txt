Η λεγόμενη ασυνέχεια Μοχορόβιτσιτς, ή πιο απλά ασυνέχεια Μόχο, αποτελεί το οριακό στρώμα μεταξύ του γήινου φλοιού και του γήινου μανδύα. Το όνομα δόθηκε προς τιμή του Κροάτη σεισμολόγου ερευνητή Άντριγια Μοχορόβιτσιτς όταν το 1909 σε σεισμολογική έρευνα διαπίστωσε ότι κάτω από τον γεωφλοιό υφίσταται ιδιαίτερο στρώμα όπου τα πρωτεύοντα σεισμικά κύματα αυξάνουν απότομα την ταχύτητά τους. Η ανακάλυψη αυτή υπήρξε ιδιαίτερα σημαντική στον προσδιορισμό του βάθους του γεωφλοιού, αλλά και στη διάκριση αυτού σε ηπειρωτικό και ωκεάνιο.
Η ασυνέχεια αυτή ως υπόστρωμα εντοπίζεται σε όλη τη γεώσφαιρα σε μεταβλητό βάθος από 5 έως 15 χιλιόμετρα  κάτω από τον πυθμένα των ωκεανών, και 20 έως 50 χιλιόμετρα , με μέσο όρο 35 χιλιόμετρα , κάτω από σταθερές ηπειρωτικές περιοχές, το δε πάχος της υπό τις ωκεάνιες λεκάνες προσδιορίζεται σε μικρότερο από ένα χιλιόμετρο, ενώ σε κάποιες περιοχές περιορίζεται στα 0,3 χιλιόμετρα, ενώ αντίθετα κάτω από ηπείρους το πάχος της μεγαλώνει εκπληκτικά.
Κατά τη σεισμογραφική έρευνα που επιχειρούσε ο Α. Μοχορόβιτσις αιφνίδια τα πρωτεύοντα κύματα φέρονταν σε κάποιο βάθος να αυξάνουν την ταχύτητά μετάδοσής τους από 6,5 έως 7 χιλιόμετρα το δευτερόλεπτο στα 8 έως 8.9 χλμ./δευτερόλεπτο. Η διαφορετικότητα αυτή προσδιόρισε ταυτόχρονα και την αλλαγή της κατακόρυφης συνέχειας του γεωφλοιού.
Για τη φύση της Μόχο υπήρξαν δύο βασικές απόψεις η πρώτη βασισμένη στον εκλογίτη , η δε δεύτερη στον περιδοτίτη .
Επικρατούσα γενική άποψη ως αιτία της απότομης αύξησης της μετάδοσης των κυμάτων και ουσιαστικά της ύπαρξης του στρώματος της ασυνέχειας αυτής θεωρείται η διαφορά της χημικής σύστασης ανάμεσα των κατωτέρων πετρωμάτων του γεωφλοιού και των ανωτέρων του γεωμανδύα. Η δε έρευνα επ΄ αυτού συνεχίζεται.
