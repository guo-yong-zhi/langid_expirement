
Το Cosmos: A Personal Voyage είναι τηλεοπτική σειρά δεκατριών επεισοδίων της αμερικανικής δημόσιας τηλεοράσεως PBS, γραμμένη από τον γνωστό εκλαϊκευτή της αστρονομίας Καρλ Σαγκάν, τη συγγραφέα Ανν Ντρήαν  και τον αστροφυσικό Στήβεν Σότερ, και με παρουσιαστή τον Καρλ Σαγκάν. Καλύπτει ένα ευρύ φάσμα επιστημονικών θεμάτων, όπως την προέλευση της ζωής, την εξέλιξη των ειδών, την ιστορία της επιστήμης, τη θέση του ανθρώπου στο Σύμπαν και την ύπαρξη εξωγήινης ζωής. Μεταδόθηκε το 1980 και αποτελούσε τη σειρά με την υψηλότερη τηλεθέαση στην ιστορία της PBS μέχρι το 1990.
Η παραγωγή της σειράς έγινε το 1978 και το 1979 από τον τηλεοπτικό σταθμό KCET του Λος Άντζελες και κόστισε περί τα 6,3 εκατομμύρια δολάρια με επιπλέον 2 εκατομμύρια για διαφήμιση της σειράς. Η μορφή ήταν παρόμοια με προηγούμενα ντοκιμαντέρ του BBC, όπως το Η ζωή πάνω στη Γη του Ντέιβιντ Ατένμπορω, αλλά αντίθετα με αυτά γυρίσθηκε και σε βιντεοταινία, και όχι μόνο σε φιλμ.
Η σειρά είναι αξιοσημείωτη για την πρωτοπόρα χρήση ειδικών εφέ και για τη μουσική του Vangelis.
