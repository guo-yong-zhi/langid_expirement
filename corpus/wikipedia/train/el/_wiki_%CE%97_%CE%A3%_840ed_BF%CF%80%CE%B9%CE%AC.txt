Η Σκοπιά—Αναγγέλλει τη Βασιλεία του Ιεχωβά είναι ένα έγχρωμο εικονογραφημένο θρησκευτικού περιεχομένου περιοδικό το οποίο εκδίδουν οι Μάρτυρες του Ιεχωβά μέσω των σωματείων και των εγκαταστάσεων που διαθέτουν σε όλο τον κόσμο. Εκδίδεται χωρίς διακοπή από το 1879. Σύμφωνα με την Επιθεώρηση Περιοδικού Τύπου της Νέας Υόρκης, αποτελεί το περιοδικό με τη μεγαλύτερη κυκλοφορία στον κόσμο. 1 
Η Σκοπιά διανέμεται από τους Μάρτυρες του Ιεχωβά στο δημόσιο κήρυγμά τους. Όσον αφορά τον σκοπό του περιοδικού, στο εσώφυλλό του αναφέρονται τα εξής:
Αυτό το περιοδικό, Η Σκοπιά τιμάει τον Ιεχωβά Θεό, τον Κυρίαρχο του σύμπαντος. Παρηγορεί τους ανθρώπους με τα καλά νέα ότι η ουράνια Βασιλεία του Θεού θα τερματίσει σύντομα όλη την πονηρία και θα μεταμορφώσει τη γη σε παράδεισο. Προάγει την πίστη στον Ιησού Χριστό, ο οποίος πέθανε ωστε να μπορούμε εμείς να αποκτήσουμε αιώνια ζωή και ο οποίος κυβερνάει τώρα ως Βασιλιάς της Βασιλείας του Θεού. Αυτό το περιοδικό εκδίδεται από το 1879 χωρίς διακοπή και δεν έχει πολιτικό χαρακτήρα. Θεωρεί αυθεντία του την Αγία Γραφή.
Το περιοδικό αποτελεί επίσης κύριο μέσο επικοινωνίας του Κυβερνώντος Σώματος των Μαρτύρων του Ιεχωβά με τα υπόλοιπα μέλη ως σύνολο όσον αφορά δογματικά και οργανωτικά ζητήματα.
Η έκδοση του περιοδικού ξεκίνησε τον Ιούλιο του 1879 με τίτλο Η Σκοπιά της Σιών και Κήρυξ της του Χριστού Παρουσίας. Τον Ιανουάριο του 1909 ο τίτλος άλλαξε και έγινε Η Σκοπιά του Πύργου και Κήρυξ της του Χριστού Παρουσίας, ενώ άλλαξε και πάλι τίτλο την 1η Ιανουαρίου 1939 και έγινε Η Σκοπιά και Κήρυξ της Βασιλείας του Χριστού. Από την 1η Μαρτίου του 1939 και έκτοτε, ο πλήρης τίτλος του περιοδικού είναι Η Σκοπιά-Αναγγέλλει τη Βασιλεία του Ιεχωβά. 
Στην Ελλάδα, κατά τη διάρκεια της δικτατορίας του Μεταξά, κατά την Γερμανική κατοχή και, μετέπειτα, κατά τη διάρκεια της εφταετούς χούντας, τα έντυπα των Μαρτύρων του Ιεχωβά -περιλαμβανομένης και της Σκοπιάς- βρίσκονταν υπό απαγόρευση. Απαγορεύτηκε η εκτύπωση του περιοδικού μόλις στα πρώτα λίγα χρόνια της εκτύπωσής του στην Ελλάδα, και ξανάρχισε να εκτυπώνεται φανερά από το 1946 αδιάλειπτα έως πρόσφατα οπότε την εκτύπωσή του ανέλαβε το Γραφείο Τμήματος της Ιταλίας.
Η Σκοπιά και το Ξύπνα διατίθεντο με κάποιο πολύ μικρό αντίτιμο στις Ηνωμένες Πολιτείες μέχρι την 1 Μαρτίου 1990, οπότε το Ανώτατο Δικαστήριο των Ηνωμένων Πολιτειών αποφάσισε ότι τα έντυπα θρησκευτικού περιεχομένου που πωλούνταν, θα έπρεπε να υπόκεινται σε φορολόγηση. Στις Ηνωμένες Πολιτείες και σταδιακά σε όλες τις χώρες του κόσμου -περιλαμβανομένης και της Ελλάδας-, η διανομή των εντύπων των Μαρτύρων του Ιεχωβά άλλαξε υιοθετώντας το σύστημα των εθελοντικών συνεισφορών. Η πώληση των περιοδικών και γενικότερα όλων των εντύπων των Μαρτύρων του Ιεχωβά συνέχισε να υφίσταται σε όλο τον κόσμο μέχρι τις αρχές της δεκαετίας του 1990, ενώ σε μερικές χώρες μέχρι τις αρχές του 2000. Η Σκοπιά διατίθεται πλέον δωρεάν παντού, ενώ γίνονται δεκτές εθελοντικές συνεισφορές.
Κάθε τεύχος της Σκοπιάς εκδίδεται σε 93.281.789 αντίτυπα κατά μέσο όρο παγκόσμια σε 414 γλώσσες 2 .
Η Σκοπιά διανέμεται από τους Μάρτυρες του Ιεχωβά. Θεωρούν ότι το έργο τους αυτό αποτελεί κοινωφελή υπηρεσία. Οι Μάρτυρες προσφέρουν συνήθως τα περιοδικά αυτά στην από σπίτι σε σπίτι διακονία τους. Επίσης, τα παρουσιάζουν πλησιάζοντας τους ανθρώπους σε δημόσια μέρη ή όπου βρεθούν ανεπίσημα. Η Σκοπιά μπορεί να βρεθεί ως αναγνωστική ύλη σε δημόσια μέρη, αν και δεν διανέμεται αδιακρίτως παρά μόνο σε εκείνους που θέλουν πράγματι να τα διαβάσουν.
Με την πάροδο των ετών, οι Μάρτυρες του Ιεχωβά πρόσθεσαν και άλλες μορφές έκδοσης του περιοδικού, με στόχο να γίνει διαθέσιμο σε ευρύτερο αναγνωστικό κοινό. Το 1976, Η Σκοπιά έγινε διαθέσιμη στην αγγλική Μπράιγ για τους τυφλούς. Το 1988, άρχισε να παράγεται σε μορφή βιντεοκασέτας προς όφελος των ατόμων με προβλήματα όρασης και άλλων που θα ήθελαν να μπορούν να την ακούν. Έκτοτε, σε αρκετές κύριες γλώσσες παράγεται σε μορφή βιντεοκασέτας και δίσκου DVD , σε μορφή δίσκου CD  αλλά και σε έκδοση με μεγάλα γράμματα για άτομα που έχουν προβλήματα όρασης. Ξεκινώντας από τον Ιανουάριο του 2008, η Σκοπιά  διανέμεται σε μορφή MP3 στα Αγγλικά και τα Ισπανικά μέσω του επίσημου ιστοτόπου www.jw.org.
Το κάθε τεύχος του περιοδικού περιλαμβάνει δύο ή τρία άρθρα μελέτης τα οποία χρησιμοποιούνται ως βάση για τις θρησκευτικές μελέτες των Μαρτύρων του Ιεχωβά σε όλο τον κόσμο. Ουσιαστικά όλες οι εκκλησίες των Μαρτύρων του Ιεχωβά σε όλο το πρόσωπο της γης αναλύουν τις ίδιες ακριβώς πληροφορίες κάθε εβδομάδα.
Σήμερα, το περιοδικό αποτελείται από 16 σελίδες και εκδίδεται κάθε δεκαπενθήμερο. Συνήθως τα άρθρα καλύπτουν θέματα όπως οι προφητείες της Αγίας Γραφής, η Χριστιανική διαγωγή και ηθική, καθώς επίσης η θρησκευτική ιστορία και η Αγία Γραφή.
Η Σκοπιά έχει δεχτεί κριτική από πολλούς ότι δημοσιεύει συγκεκριμένες χρονολογίες για το τέλος του κόσμου ως μέρος των δοξασιών των Μαρτύρων του Ιεχωβά. Η έκφραση στον τίτλο της Σκοπιάς η οποία αναφέρει «Αναγγέλλει τη Βασιλεία του Ιεχωβά» φαίνεται να υποδεικνύει το ενδιαφέρον που υπάρχει ως προς την εσχατολογία αλλά οι εκδότες της Σκοπιάς έχουν προειδοποιήσει κατάλληλα σχετικά με αυτό τον κίνδυνο: «Δεν είναι σωστό να χρησιμοποιούμε τη Βιβλική χρονολόγηση για να κάνουμε υποθέσεις όσον αφορά χρονολογίες που είναι ακόμη μελλοντικές στο ρεύμα του χρόνου» 3 .
Ο συμβολισμός που χρησιμοποιείται διεθνώς για αναφορές σε προηγούμενα τεύχη του περιοδικού είναι το λατινικό γράμμα w .
