Η δίψα  είναι ελληνική τηλεοπτική σαπουνόπερα, παραγωγής 1990-1991, που δημιουργήθηκε από τον Λευτέρη Καπώνη και τον Στράτο Μαρκίδη και προβλήθηκε από τον τηλεοπτικό σταθμό Mega Channel από τις 19 Φεβρουαρίου του 1990 μέχρι τις 10 Μαΐου του 1991. Η σειρά αποτελεί τη δεύτερη σαπουνόπερα που προβλήθηκε από την ελληνική ιδιωτική τηλεόραση στις αρχές της δεκαετίας του 1990, με τη σειρά Οικογένεια του ANT1 να προηγείται της πρεμιέρας της ένα μήνα. Η σειρά παρουσιάζει την οικογενειακή και κοινωνική ζωή του επιχειρηματία Αντώνη Σέκερη και τα πρόσωπα που ανήκουν στο κύκλο του καθώς και τις μεταξύ τους σχέσεις. 1  2 
Το μόνιμο πρωταγωνιστικό καστ αποτελείται από ηθοποιούς όπως ο Γιάννης Βούρος, η Κοραλία Καράντη, η Όλγα Πολίτου και ο Αντώνης Καφετζόπουλος ενώ το ρόλο του επιχειρηματία Αντώνης Σέκερη ερμηνεύει ο Γιάννης Βόγλης. Ρόλους κλειδιά στη σειρά είχαν διάφοροι ηθοποιοί όπως η Βάνα Μπάρμπα, ο Απόστολος Σοφιανός, ο Βαγγέλης Τραϊφόρος, η Γκέλυ Γαβριήλ, ο Κώστας Τσάκωνας και ο Βλάσσης Μπονάτσος. Την σκηνοθεσία της σειράς ανέλαβε ο Μάριος Ρετσίλας ενώ τη μουσική των τίτλων έγραψε ο Ρόμπερτ Ουίλιαμς.
Η σειρά προβλήθηκε τις τηλεοπτικές σεζόν 1989-1990 και 1990-1991 και αποτελείται συνολικά από 102 επεισόδια. Η προβολή της σειράς γινόταν αρχικά δύο φορές την εβδομάδα ενώ από τα τέλη του πρώτου κύκλου η προβολή περιορίστηκε σε μία φορά την εβδομάδα στην prime time ζώνη του σταθμού.
Ο Αντώνης Σέκερης είναι αποφασισμένος να πετύχει κοινωνικά χωρίς να υπολογίζει το κόστος των αποφάσεών του. Στην προσπάθειά του αυτή, παραμελεί την γυναίκα του Δώρα, η οποία αναζητά την φροντίδα που της λείπει στο πρόσωπο ενός άλλου άντρα. Η κόρη του Λίζα ερωτεύεται τον χειρότερό εχθρό του ενώ η ερωμένη του Άντζελα μαζί με το θετό του γιο μηχανορραφούν εναντίον του με σκοπό να τον εκδικηθούν.
.                             Έκτακτη συμμετοχή: Χρήστος Μάντακας , Έλενα Αλεξοπούλου , Στάθης Νικολαιδης, Βαρβάρα Κυρίτση, Μιχάλης Αρσένης, Ειρήνη Ραϊκού .
