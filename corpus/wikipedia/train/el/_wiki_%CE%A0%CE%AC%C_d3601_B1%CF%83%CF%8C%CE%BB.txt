Ο Πάου Γκασόλ ι Σάεθ   είναι Ισπανός πρώην διεθνής καλαθοσφαιριστής που αγωνιζόταν ως σέντερ. 1  Ξεκίνησε την επαγγελματική του καριέρα στην Μπαρτσελόνα , για να μεταπηδήσει στα 21 του στις ΗΠΑ και τους Μέμφις Γκρίζλις. Το 2008 μετεγγράφηκε στους Λος Άντζελες Λέικερς, με τους οποίους κατέκτησε δύο φορές τον τίτλο του NBA και παρέμεινε εκεί μέχρι το 2014. Υπήρξε διεθνής με την Εθνική Ισπανίας, με την οποία έχει στεφθεί Πρωταθλητής Ευρώπης, Παγκόσμιος Πρωταθλητής και αργυρός Ολυμπιονίκης.
Κατά κοινή ομολογία, είναι  ο κορυφαίος Ευρωπαίος καλαθοσφαιριστής της γενιάς του και ένας απ' τους καλύτερους παγκόσμια. 2  Έχει ανακηρυχθεί δύο φορές Παίκτης της Χρονιάς από την Ευρωπαϊκή Ζώνη της FIBA . Επίσης του έχουν απονεμηθεί τα βραβεία Mr. Europa  και Euroscar .
Ο Γκασόλ γεννήθηκε στη Βαρκελώνη. Ως παιδί ενδιαφερόταν περισσότερο για το ράγκμπι. Στο μπάσκετ έκανε τα πρώτα του βήματα στην Κορνεγιά, μια μικρή συνοικιακή ομάδα που κατά τη δεκαετία του '90 λειτουργούσε ως «φυτώριο» της Μπαρτσελόνα.
Το 1996 εντάχθηκε στα εφηβικά τμήματα της Μπαρτσελόνα και τη σεζόν 1998-99 δηλώθηκε σε κάποιους αγώνες της ανδρικής ομάδας, παίζοντας όμως μόλις λίγα λεπτά. Το καλοκαίρι του 1999, ο Αΐτο Γκαρθία Ρενέσες τον προώθησε οριστικά στους άνδρες και του έδωσε αρκετό χρόνο συμμετοχής στο ισπανικό πρωτάθλημα . 3 
Η αγωνιστική περίοδος 2000-01 κύλησε ακόμα καλύτερα. Διαθέτοντας  έμπειρους ψηλούς , ο Ρενέσες τον προόριζε για μπακ-απ του νεοαποκτηθέντα   Σεϊκέλι. 4  Η φυγή όμως του τελευταίου μετά τους πρώτους αγώνες της σεζόν, άνοιξε την πόρτα της πρώτης πεντάδας στον Γκασόλ, ο οποίος εξελίχθηκε στη μεγάλη έκπληξη του ισπανικού πρωταθλήματος με μέσους όρους 12,2 πόντους, 5,8 ριμπάουντ και περίπου 25 λεπτά συμμετοχής ανά αγώνα. 3  Χρησιμοποιήθηκε επίσης σε έξι αγώνες της φάσης των ομίλων στην Ευρωλίγκα . 5  Η σεζόν έκλεισε με την Μπαρτσελόνα να κάνει το νταμπλ στην Ισπανία και τον Γκασόλ να ψηφίζεται ως ο κορυφαίος παίκτης της τελικής φάσης τόσο στο πρωτάθλημα 6  όσο και στο κύπελλο. 7 
Τα κατορθώματα του Γκασόλ δεν άφησαν ασυγκίνητες τις ομάδες των ΗΠΑ. Έτσι όταν μπήκε στη διαδικασία επιλογής  του ΝΒΑ, τον Ιούνιο του 2001, επελέγη στην - ασυνήθιστα υψηλή για Ευρωπαίο - τρίτη θέση από τους Ατλάντα Χοκς. Αμέσως μετά, οι Χοκς τον παραχώρησαν στους Μέμφις Γκρίζλις ως αντάλλαγμα για τη μεταγραφή του ολυμπιονίκη του Σίδνεϋ Σαρίφ Αμπντούρ-Ραχίμ. 7 
Παρά τη νεαρή ηλικία και την ευρωπαϊκή προέλευσή του, ο Γκασόλ προσαρμόστηκε γρήγορα στο αμερικανικό στυλ παιχνιδιού. Στην παρθενική του σαιζόν, ήταν το μοναδικό μέλος των Γκρίζλις που αγωνίστηκε σε όλα τα παιχνίδια , 8  ενώ αναδείχθηκε καλύτερος πρωτοεμφανιζόμενος παίκτης στο πρωτάθλημα . 9  Την επόμενη σεζόν αγωνίστηκε ξανά και στα 82 παιχνίδια, αναδεικνυόμενος παράλληλα στον πρώτο σκόρερ της ομάδας με μ.ό. 19 πόντων. 8 
Η παρουσία του στο Μέμφις διήρκεσε συνολικά εξήμισι χρόνια, από τα οποία απουσίασε ουσιαστικά μόνο στο β' μισό του 2006, εξαιτίας ενός πολύ σοβαρού τραυματισμού σε αγώνα της Εθνικής Ισπανίας. Το Φλεβάρη του 2006 έγινε ο πρώτος παίκτης των Γκρίζλις που συμμετείχε σε All-Star Game. Όταν έφυγε από την ομάδα στις αρχές του 2008, βρισκόταν στην κορυφή δώδεκα στατιστικών κατηγοριών με κυριότερες της εξής: 10  συνεχόμενα παιχνίδια , συνολικά παιχνίδια και αγωνιστικά λεπτά , πόντοι , ριμπάουντ , κοψίματα  - ένας απολογισμός εντυπωσιακός, έστω κι αν οι Γκρίζλις μετρούσαν τότε μόλις δεκατρία χρόνια ύπαρξης.
Την 1η Φεβρουαρίου 2008, ο Γκασόλ μεταγράφηκε στους Λος Άντζελες Λέικερς, οι οποίοι έδωσαν ως αντάλλαγμα στους Γκρίζλις δύο παίκτες και δικαιώματα από μελλοντικά ντραφτ. 11 
Στο Λος Άντζελες συνάντησε αυτό που έλειπε από την παλιά του ομάδα: φιλοδοξίες που δε σταματούσαν στην είσοδο στα πλέι-οφ. Μαζί με τον Κόμπι Μπράιαντ έφτιαξαν ένα πολύ δυνατό δίδυμο, οδηγώντας τους Λέικερς στους τελικούς του ΝΒΑ επί τρεις συνεχόμενες χρονιές. Φόρεσε δύο «δαχτυλίδια», το 2009 και το 2010 . 8  Σε καθαρά ατομικό επίπεδο, προσέθεσε τρεις ακόμη συμμετοχές σε All-Star Game .
Το Δεκέμβριο του 2011 επρόκειτο να μεταγραφεί στους Χιούστον Ρόκετς, στα πλαίσια μιας «τριγωνικής» ανταλλαγής που περιελάμβανε έξι παίκτες των Λέικερς, Ρόκετς και Χόρνετς. Τελικά η συμφωνία ακυρώθηκε από τη διοίκηση του NBA. 12 
Στις 23 Φεβρουαρίου 2021, ανακοινώθηκε η επιστροφή του στην Μπαρτσελόνα, 20 χρόνια μετά το τέλος της πρώτης του θητείας στον σύλλογο. 13  Τον Μάιο, η Μπαρτσελόνα προκρίθηκε στο Φάιναλ Φορ της Ευρωλίγκα, αποκλείοντας την Ζενίτ. Ο ίδιος ο Γκασόλ, επέστρεψε στην τελική φάση της διοργάνωσης 21 χρόνια μετά την πρώτη του συμμετοχή. 14   Στον τελικό της διοργάνωσης ηττήθηκε από την Αναντολού Εφές 86-81. Στις 15 Ιουνίου, κατέκτησε το Πρωτάθλημα Ισπανίας, για τρίτη φορά στην καριέρα του, 15  είκοσι χρόνια μετά την προηγούμενη κατάκτηση. 16 
Ο Γκασόλ αγωνίστηκε στην Εθνική Ισπανίας από το Ευρωμπάσκετ του 2001, φορώντας πάντα το νούμερο 4. Νωρίτερα είχε περάσει από τις «μικρές» εθνικές, με τις οποίες είχε αρκετές διακρίσεις. Σε αντίθεση με άλλα μεγάλα αστέρια του ΝΒΑ, είναι σταθερά παρών στις διεθνείς διοργανώσεις. Έχει απουσιάσει μόνο δύο φορές, στο Ευρωμπάσκετ 2005 και το Μουντομπάσκετ 2010.
Κορυφαίες στιγμές με την εθνική ομάδα ήταν η πρώτη θέση στο Παγκόσμιο Πρωτάθλημα της Ιαπωνίας , τα δύο αργυρά ολυμπιακά μετάλλια , καθώς και οι πρωτιές στα Ευρωπαϊκό Πρωτάθλημα της Πολωνίας  και της Λιθουανίας . Είναι ο κορυφαίος σκόρερ όλων των εποχών στην ιστορία του Ευρωμπάσκετ. 17  18  19  Είναι ο ένας από τους δύο μόνο παίκτες με δύο τίτλους πολυτιμότερου παίκτη Ευρωμπάσκετ , και με 7 επιλογές στην καλύτερη πεντάδα της διοργάνωσης είναι αυτός  με τις περισσότερες επιλογές στην ιστορία. 20 
Με ύψος 2,13 μ. και εξαιρετική πλαστικότητα στις κινήσεις, ο Πάου Γκασόλ είναι αυτό που στη μπασκετική ορολογία ονομάζεται forward-center, δηλ. ένας φύσει πάουερ φόργουορντ που όμως μπορεί να αγωνιστεί εξίσου καλά ως σέντερ, εάν χρειαστεί.
Στον αμυντικό τομέα, έχει πολύ καλή κίνηση στα πόδια και έφεση στα κοψίματα. Επιθετικά παίζει το ίδιο καλά με πλάτη και με μέτωπο στο καλάθι και έχει ποικιλία στο σουτ από κοντινή-μέση απόσταση. Διαθέτει επίσης γρήγορο για το ύψος του διασκελισμό και συχνά βγαίνει ως δεύτερος παίκτης  στον αιφνιδιασμό. Ένα άλλο χαρακτηριστικό που τον ξεχωρίζει, είναι η αυξημένη «μπασκετική ευφυία» του: Δεν υποπίπτει σε άσκοπα φάουλ, έχει πολύ καλές τοποθετήσεις μέσα στη ρακέτα και αντιλαμβάνεται εύκολα τα αμυντικά συστήματα του αντιπάλου, με αποτέλεσμα μεγάλη  συμμετοχή στην κυκλοφορία της μπάλας.
Ο Πάου Γκασόλ είναι ο μεγαλύτερος γιος των Αγουστί Γκασόλ και Μαρίσα Σάεθ. Οι γονείς του εργάζονταν στο νοσοκομείο Sant Pau  της Βαρκελώνης ως νοσηλευτής και γιατρίνα αντίστοιχα, 21  εξ ου και το βαφτιστικό όνομά του. 4  Έχει δύο αδελφούς, τον επίσης καλαθοσφαιριστή Μαρκ και τον Αντριά, οι οποίοι μεγάλωσαν μαζί του στην Αμερική.
Το 1998 γράφτηκε στην Ιατρική Σχολή του Πανεπιστημίου της Βαρκελώνης. Όπως έχει πει σε συνέντευξη, είχε λάβει την απόφαση απ' τα έντεκά του, όταν έμαθε πως ο Μάτζικ Τζόνσον ήταν φορέας του AIDS. 21  Τελικά οι αγωνιστικές υποχρεώσεις τον ανάγκασαν να εγκαταλείψει τις σπουδές, συνεχίζει όμως να ασχολείται με την καταπολέμηση της ασθένειας ως πρεσβευτής καλής θέλησης της UNICEF. 4 
Σύμφωνα με το δημοσιογράφο Λι Τζένκινς του Sports Illustrated, ο Πάου Γκασόλ είναι μοναδικός επειδή έγινε ένας απ' τους καλύτερους παίκτες του πλανήτη χωρίς να μπει στη φούσκα του μπάσκετ. Του αρέσουν τα ιστορικά μυθιστορήματα, παίζει κλασική μουσική στο πιάνο και είναι φίλος με τον τενόρο Πλάθιδο Ντομίνγκο. Πέρα από τις δύο μητρικές του γλώσσες  και τα αγγλικά, γνωρίζει ιταλικά και γαλλικά - μάλιστα συχνά τα χρησιμοποιεί στο γήπεδο με τον επίσης γλωσσομαθή Κόμπι Μπράιαντ για να μην τους καταλαβαίνουν οι αντίπαλοι. 4 
