Ο Riviera Tower , αρχικά γνωστός ως Marina Tower, 1  είναι υπό κατασκευή ουρανοξύστης στο μητροπολιτικό πάρκο Ελληνικού, στο νότιο τομέα της Αθήνας. Ο ουρανοξύστης θα έχει ύψος 200 μέτρα και με την ολοκλήρωσή του θα είναι το ψηλότερο κτίριο στην Ελλάδα. Θα στεγάζει διαμερίσματα και αναμένεται να ολοκληρωθεί το 2025. 2 
Ο Riviera Tower αποτελεί τμήμα της ανάπλασης του πρώην διεθνούς αεροδρομίου Ελληνικού, την οποία έχει αναλάβει η εταιρεία Lamda Development. Τα σχέδια του ουρανοξύστη παρουσιάστηκαν διαδικτυακά στις 7 Ιουλίου 2021. 3  Ο πύργος σχεδιάστηκε από το διεθνές αρχιτεκτονικό γραφείο «Foster+Partners», το οποίο συνεργάστηκε με το «Γραφείο Μελετών Αλέξανδρου Ν. Τομπάζη Α.Ε.». Η τεχνική εταιρεία Buro Happold ανέλαβε τις στατικές μελέτες σε συνεργασία με την Deta Engineering και τις ηλεκτρομηχανολογικές μελέτες σε συνεργασία με την ΤΕΚΕΜ Α.Ε. Η εταιρεία Doxiadis+ ανέλαβε τον σχεδιασμό του περιβάλλοντος χώρου. 1  Η σύμπραξη ελληνικών και ξένων εταιρειών έγινε λόγω των απαιτήσεων που έχει θέσει η προκήρυξη του έργου όσον αφορά την εμπειρία και την τεχνογνωσία. 4 
Η οικοδομική άδεια για τον ουρανοξύστη εκδόθηκε στις 9 Αυγούστου 2022. 5  Στις 13 Αυγούστου 2022 η Lamda Development ανακοίνωσε ότι τα τρία τέταρτα της πωλούμενης επιφάνειας είχαν προπωληθεί, με υπολογιζόμενα έσοδα περίπου 600 εκατ. ευρώ. 6  Οι εργασίες στον ουρανοξύστη ξεκίνησαν τον Δεκέμβριο του 2022, με την τοποθέτηση δύο πασσάλων μήκους 55 μέτρων για τη θεμελίωση του κτιρίου, 7  η οποία ξεκίνησε τον Ιανουάριο του 2023. 8 
Ο ουρανοξύστης θα έχει ύψος 200 μέτρων, με 45 9  ή 50 ορόφους 6  και 180 διαμερίσματα, τα οποία όλα θα έχουν διαμπερή θέα.
