Ο Χάρης Παπαγεωργίου είναι πρώην διεθνής καλαθοσφαιριστής και προπονητής γεννημένος στις 26 Μαρτίου 1953. Με ύψος 1,95 π. αγωνιζόταν στη θέση του σμολ φόργουορντ. Υπήρξε δεινός σουτέρ και σκόρερ και αναδείχθηκε 2 φορές πρώτος σκόρερ στο ελληνικό πρωτάθλημα . Από τις 27 Μαρτίου 2018 διατελεί Πρόεδρος και Διευθύνων Σύμβουλος του Διοικητικού Συμβούλιο της ΚΑΕ Άρης με απόφαση της διοίκησης Γουλιέλμου. 2 
Ξεκίνησε την καριέρα του το 1965 από την Αναγέννηση και στη συνέχεια αγωνίστηκε από το 1971 στον Άρη. Το 1973 ήταν ο 3ος σκόρερ του πρωταθλήματος και το 1975 ο 2ος. Για πρώτη φορά κατέκτησε την πρώτη θέση των σκόρερ το 1976 σημειώνοντας 723 πόντους σύνολο.
Το 1979 αναδείχθηκε πρώτος σκόρερ με 924 πόντους σύνολο και ήταν ο ηγέτης του Άρη στην κατάκτηση του πρωταθλήματος που ήταν το δεύτερο στην ιστορία του συλλόγου 49 χρόνια μετά το πρώτο. Ο Παπαγεωργίου τη χρονιά εκείνη σημείωσε μέσο όρο σκοραρίσματος κοντά στους 40 πόντους και εκτός αυτού υπήρξε εξίσου ικανός στα αμυντικά καθήκοντά του παρουσιάζοντας επιδόσεις ολοκληρωμένου καλαθοσφαιριστή. 3  
Κατά το τέλος της περιόδου 1978-79 έπαθε μερική αποκοπή αχίλλειου τένοντα και έμεινε εκτός γηπέδων για τρία χρόνια. 4  Ο τραυματισμός αυτός τερμάτισε την άνοδο της καριέρας του σε ηλικία 26 ετών και δεν κατάφερε να έχει ξανά πρωταγωνιστικό ρόλο.
Από το 1983 έως το 1985 αγωνίστηκε στο Φαίακα Κέρκυρας. Επέστρεψε στον Άρη το 1985 και κατέκτησε 2 ακόμη πρωταθλήματα το 1986 και το 1987. 5  Το 1987 αποκτήθηκε από τον Ηλυσιακό. 6 
Αγωνίστηκε με την Εθνική Ελλάδος σε 82 αγώνες και σημείωσε 886 πόντους  και με την Εθνική Εφήβων με την οποία σε 23 αγώνες σημείωσε 383 πόντους . Συμμετείχε σε 3 διοργανώσεις Ευρωμπάσκετ το 1973, το 1979 και το 1981. Ρεκόρ πόντων του ήταν οι 37 το 1977 απέναντι στη Βουλγαρία.
Μετά το τέλος της αθλητικής του σταδιοδρομίας ανέλαβε το ρόλο του τεχνικού μάνατζερ στον Άρη και ασχολήθηκε με τις μεταγραφές στην ελληνική και την ξένη αγορά. Στις 13 Απριλίου 1991 ο Άρης για να τιμήσει τα 14 χρόνια που υπηρέτησε το σύλλογο από τα 17 συνολικά της καριέρας του διοργάνωσε φιλικό αγώνα με αντίπαλο ομάδα Ολ σταρς. 4  Την ομάδα των ολ σταρ αποτελούσαν οι Ντέιβις, Τζόρνταν, Χάρισον, Χάντσον, Ίνγκραμ, Μπλάκγουελ, Γίαργουντ, Φασούλας, Χριστοδούλου, Μπρούγος.
