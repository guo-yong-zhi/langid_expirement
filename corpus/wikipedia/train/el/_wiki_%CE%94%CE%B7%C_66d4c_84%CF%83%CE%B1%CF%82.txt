Ο Δημήτριος Κουφίτσας ή Κωφίτσας  ήταν μοίραρχος 1  2  της Ελληνικής Βασιλικής Χωροφυλακής, κατοχικός υποδιοικητής Ασφάλειας Θεσσαλονίκης και αργότερα εισηγητής εκτάκτου στρατοδικείου κατά τη διάρκεια του Εμφυλίου Πολέμου. Εκτελέστηκε τον Οκτώβριο του 1946 από την ΟΠΛΑ 2 .
Γεννήθηκε το 1901 ή το 1902 στο Χαλίκι Τρικάλων 3 . Εισήλθε στη Σχολή Αξιωματικών Χωροφυλακής από την οποία αποφοίτησε το 1933 2 . Ακόμη ήταν απόφοιτος της Νομικής Σχολής του Πανεπιστημίου Αθηνών. Διετέλεσε επί σειρά ετών διοικητής της Ειδικής Ασφαλείας Θεσσαλονίκης. Κατά τη διάρκεια της Κατοχής κράτησε αποστάσεις από τις γερμανικές δυνάμεις ώστε να αποφύγει την άμεση συνεργασία και παράλληλα υποστηρίζεται πως αρνήθηκε να παραχωρήσει αρχεία και πληροφορίες που αφορούσαν διωκόμενους κομμουνιστές. Για τη στάση του αναφέρεται πως αντιμετώπισε διώξεις από τις δυνάμεις Κατοχής 2 . 
Μετά την Απελευθέρωση ο Κουφίτσας συνέχισε κανονικά τη σταδιοδρομία του. Δολοφονήθηκε το βράδυ της 6ης Οκτωβρίου 1946 στην πλατεία Διοικητηρίου από την επανεμφανιζόμενη ΟΠΛΑ 4  5 . Η εκτέλεσή του εκλαμβάνεται ως αντίποινα για τις διώξεις που αντιμετώπιζε το αριστερό αλλά και το ευρύτερο εαμικό στοιχείο 2 .
Η κηδεία του Κουφίτσα τελέστηκε στη Θεσσαλονίκη παρουσία πλήθους κόσμου και επισήμων. Επί Δικτατορίας 6  δόθηκε το όνομά του σε οδό της Θεσσαλονίκης 1  7 .
