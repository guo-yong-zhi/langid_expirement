Ο Νικόλαος Παναγιωτόπουλος  είναι Έλληνας δικηγόρος, πολιτικός, βουλευτής, πρώην υφυπουργός Εργασίας, Κοινωνικής Ασφάλισης και Πρόνοιας και πρώην υπουργός Εθνικής Άμυνας της Ελλάδας από το 2019 έως 2023.
Γεννήθηκε στην Καβάλα στις 18 Αυγούστου 1965 και είναι έγγαμος με τη νηπιαγωγό Νατάσα Αγγελίδου. Πατέρας του είναι ο δικηγόρος παρ' Αρείω Πάγω Γιάννης Παναγιωτόπουλος, ο οποίος διετέλεσε για 18 χρόνια πρόεδρος του Δικηγορικού Συλλόγου Καβάλας, ενώ μητέρα του είναι η Καίτη Καλαϊτζή. Αδελφός του πατέρα του είναι ο πολιτικός Γιώργος Παναγιωτόπουλος που υπήρξε επί σειρά ετών υπουργός τα χρόνια της Μεταπολίτευσης.
Αποφοίτησε από το Κολλέγιο Αθηνών και σπούδασε στην Νομική Σχολή του Πανεπιστημίου Αθηνών, απ' όπου αποφοίτησε το 1989. Συνέχισε στο Πανεπιστήμιο της Πενσυλβάνια με μεταπτυχιακές σπουδές στα Οικονομικά και τις Διεθνείς Σχέσεις.  
Ήταν αθλητής του Ναυτικού Ομίλου Καβάλας και πρωταθλητής Βορείου Ελλάδος στην κολύμβηση . Υπήρξε μέλος της Εθνικής Ομάδας Νέων στην υδατοσφαίριση την περίοδο 1980 - 1981. Το 1994 αποχώρησε από την ενεργό δράση ως αθλητής.
Υπηρέτησε την στρατιωτική του θητεία στην Πολεμική Αεροπορία . 
Την περίοδο 1992 - 2000 εργάστηκε στο τμήμα εξαγωγών, αλλά και ως Διευθυντής Πωλήσεων, στην εταιρεία "Μάρμαρα Καβάλας Α.Ε.". 
Την περίοδο 1998 - 2000 διετέλεσε εκλεγμένος γραμματέας και ειδικός σύμβουλος του Συνδέσμου Βιομηχάνων Ανατολικής Μακεδονίας και Θράκης. 
Εξελέγη βουλευτής Καβάλας της Νέας Δημοκρατίας, για πρώτη φορά στις εκλογές του Σεπτεμβρίου 2007 και επανεξελέγη στις εκλογές του Οκτωβρίου 2009, Μαΐου 2012, Ιουνίου 2012, Ιανουαρίου 2015, Σεπτεμβρίου 2015 και Ιουλίου 2019. Συμμετείχε στις επιτροπές Παραγωγής και Εμπορίου , Αποδήμου Ελληνισμού , Εξωτερικών και Άμυνας , Δημόσιας Διοίκησης, Δημόσιας Τάξης & Δικαιοσύνης, καθώς και Κοινωνικών Υποθέσεων της Βουλής .
Διετέλεσε τομεάρχης Εθνικής Άμυνας  και συντονιστής Κοινωνικών Υποθέσεων  της Νέας Δημοκρατίας, ενώ από τον Νοέμβριο του 2016 έως τον Ιούλιο 2019 είχε αναλάβει καθήκοντα τομεάρχη Δικαιοσύνης, Διαφάνειας και Ανθρωπίνων Δικαιωμάτων της Νέας Δημοκρατίας.
Από τον Ιούλιο του 2012 έως και τον Ιούνιο του 2013 διετέλεσε υφυπουργός Εργασίας, Κοινωνικής Ασφάλισης και Πρόνοιας, στην κυβέρνηση του Αντώνη Σαμαρά.
Στις 9 Ιουλίου 2019, έπειτα από πρόταση του πρωθυπουργού Κυριάκου Μητσοτάκη, ορίστηκε υπουργός Εθνικής Άμυνας.  1  2 
