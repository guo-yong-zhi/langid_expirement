Οι Plastic Ono Band είναι συγκρότημα που δημιουργήθηκε από τον Τζον Λένον και τη Γιόκο Όνο το 1969, ως όχημα της συνεργασίας και της σόλο καριέρας του καθένα. Οι δύο τους συνδέονταν σε καλλιτεχνικό και προσωπικό επίπεδο από το 1968, συνεργαζόμενοι σε διάφορες πειραματικές κυκλοφορίες. 1  2  3  Έτσι, μετά τον γάμο τους, το 1969, δημιούργησαν αυτό το σχήμα. Γνωστά τραγούδια του Λένον, μετά την εποχή του στους The Beatles, κυκλοφόρησαν από αυτό το συγκρότημα, όπως το God και το Working Class Hero.
Κατά τη διάρκεια της ύπαρξης του, το συγκρότημα συνεργάστηκε με γνωστούς καλλιτέχνες όπως ο Έρικ Κλάπτον, ο Κλάους Βούρμαν, ο Άλαν Γουάιτ, ο Μπίλι Πρέστον, καθώς και τα πρώην μέλη των The Beatles, Ρίνγκο Σταρ και Τζορτζ Χάρισον. Το συγκρότημα κυκλοφόρησε επτά στούντιο άλμπουμ από το 1970 έως και το 1974, οπότε και διαλύθηκε. Ωστόσο, από το 2009, ξεκίνησε ξανά να υφίσταται από την Όνο και τον Σον Λένον, τον γιο τους, κυκλοφορώντας άλλα δύο στούντιο άλμπουμ. 4  5 
