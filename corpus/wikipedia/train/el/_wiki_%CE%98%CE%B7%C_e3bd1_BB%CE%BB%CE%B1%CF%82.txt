Συντεταγμένες: 41°3′29″N 22°9′36″E  /  41.05806°N 22.16000°E  / 41.05806; 22.16000
Η Θηριόπετρα  είναι χωριό του δήμου Αλμωπίας στον νομό Πέλλας της περιφέρειας Κεντρικής Μακεδονίας. Βρίσκεται 16 χιλιόμετρα βόρεια της Αριδαίας σε υψόμετρο 285 μέτρων 1  2 . 
Η κύρια ασχολία των κατοίκων είναι η γεωργία και η κτηνοτροφία. Το περιβάλλον κλίμα είναι ξηρό και ο οικισμός είναι κτισμένος στους πρόποδες του Πίνοβου, που ανήκει στην οροσειρά του Βόρρα. Η εντόπια παραγωγή επικεντρώνεται κυρίως στα σιτηρά, το καλαμπόκι, τα καρποφόρα δέντρα, και τα λαχανικά. Με την τοπική πιπεριά παρασκευάζεται με τοπική συνταγή η «πιπεροσάλτσα», είδος πάπρικας 3 . Στον ορεινό όγκο του Πίνοβου εκτρέφονται βοοειδή. 
Το χωριό ονομαζόταν κατά το παρελθόν Τρέστενικ 4  και κατοικείτο από μουσουλμάνους της περιοχής που το εγκατέλειψαν βάσει της συνθήκης της Λωζάνης που υποχρέωνε την ανταλλαγή των πληθυσμών Ελλάδας και Τουρκίας με κριτήριο το θρήσκευμα. Στη θέση τους εγκαταστάθηκαν Έλληνες πρόσφυγες προερχόμενοι κυρίως από οικισμούς της περιφέρειας Καισαρείας  5  της Καππαδοκίας, καθώς και από το Γιενίκιοϊ της Κωνσταντινούπολης, τη Μάδυτο της Ανατολικής Θράκης και τον Πόντο 6 .
Το τοπωνύμιο Θηριόπετρα φέρεται πως δόθηκε από τον μακεδονομάχο παπα-Νίκανδρο  όταν επισκέφτηκε τον οικισμό χωριό και βγαίνοντας από το τζαμί που λειτουργούσε πλέον ως χριστιανικός ναός, αντίκρισε στη σημερινή πλατεία, μια πολύ μεγάλη πέτρα.
Σήμερα αριθμεί 334 μόνιμους κατοίκους. Βάσει της απογραφής του 2001 καταγράφηκαν 401 κάτοικοι 7 .
Το χωριό διατηρεί διθέσιο δημοτικό σχολείο με 22 μαθητές και νηπιαγωγείο με 10 νήπια.
Στο χωριό δραστηριοποιείται λαογραφικός σύλλογος με την επωνυμία «ο Μέγας Βασίλειος», με λαογραφική και πολιτιστική δραστηριότητα.
