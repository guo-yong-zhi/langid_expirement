Το Audi RS3 είναι η πιο εξελιγμένη και σπορ έκδοση της σειράς A3 της Audi. Είναι η ισχυρότερη έκδοση του εν λόγω μοντέλου, καθώς η ιπποδύναμή του φτάνει τα 400 άλογα. Πρόκειται για ένα σπορ αυτοκίνητο υψηλών επιδόσεων. Βάσει της ισχύος τους, τα μοντέλα της σειράς A3 κατατάσσονται ως εξής, από το ισχυρότερο προς το λιγότερο ισχυρό: RS3, S3 και A3. Το RS3 είναι το ταχύτερο και πιο σπορ αυτοκίνητο που βασίζεται στο αμάξωμα του A3. Η παραγωγή του ξεκίνησε το Νοέμβριο του 2010, με τα πρώτα αυτοκίνητα να κυκλοφορούν στην αγορά τους πρώτους μήνες του 2011. Αυτή είναι η τρίτη γενιά του μοντέλου με την τιμή του να ξεκινά από 69.000€ με την τότε ισοτιμία.
Το RS3 ξεχωρίζει εμφανισιακά από τα δύο συγγενικά υποδεέστερα μοντέλα της Audi. Το νέο στυλ του αμαξώματος του περιλαμβάνει φαρδύτερα φτερά και εμπρόσθιο προφυλακτήρα για καλύτερη αεροδυναμική απόδοση. Στο πίσω μέρος διαθέτει μια μικρή αεροτομή, ξεχωριστό προφυλακτήρα με τον απαραίτητο διαχυτή και δύο εξατμίσεις, σχήματος οβάλ, στο κάτω μέρος των άκρων του. Οι τροχοί αποτελούνται από ζάντες αλουμινίου 19 ιντσών και 5 ακτίνων. Τα LED φώτα στα εμπρός και πίσω φώτα, συμπληρώνουν με τον ιδανικό τρόπο τη δυναμική του οχήματος. Το αυτοκίνητο κυκλοφορεί σε Sedan και Sportback εκδόσεις. Όσον αφορά το εσωτερικό του, ιδιαίτερη εντύπωση προκαλεί ο ψηφιακός πίνακας οργάνων Audi Virtual Cockpit, τα πολύ άνετα bucket καθίσματα και το ηχοσύστημα Bang & Olufsen με απόδοση 705 Watt.
Αυτή τη στιγμή το Audi RS3 είναι το ισχυρότερο εργοστασιακό hatchback της αγοράς. Κάτω από το καπό του βρίσκεται ο πανίσχυρος 5-κύλινδρος υπερτροφοδοτούμενος κινητήρας TSFI των 2.5 λίτρων, βενζίνης, ο οποίος πλέον μπορεί να αποδίδει ισχύ έως 400 ίππους και 480 N·m ροπής από τις 1.700 ως τις 5.850 στροφές το λεπτό. Ο νέος αυτός κινητήρας έχει 26 κιλά λιγότερο βάρος, λόγω της χρήσης αλουμινίου σε ορισμένα τμήματά του. Χρησιμοποιεί διπλή έγχυση στην πολλαπλή εισαγωγή και στους θαλάμους καύσης, για να επιτυγχάνεται η καλύτερη προετοιμασία μίγματος. Επίσης, το RS3 εξοπλίζεται με το 7-τάχυτο αυτόματο κιβώτιο διπλού συμπλέκτη S tronic και η κίνηση μεταφέρεται στους 4 τροχούς μέσω του συστήματος τετρακίνησης Quattro. Η ανάρτηση του RS3 είναι χαμηλότερη κατά 25 χιλιοστά και το εμπρός μετατρόχιο φαρδύτερο κατά 20 χιλιοστά. Τα φρένα αποτελούνται από 8-πίστονες δαγκάνες στους μπροστινούς τροχούς και δισκόπλακες διαμέτρου 370 χιλιοστών. 1 
Τα χαρακτηριστικά του αυτοκινήτου προϊδεάζουν κατάλληλα και για τις επιδόσεις του. Η επιτάχυνση 0-100 χλμ./ώρα του RS3 επιτυγχάνεται σε μόλις 4,1 δευτερόλεπτα, σύμφωνα με τις μετρήσεις της εταιρείας. Η τελική ταχύτητα περιορίζεται στα 250 χλμ./ώρα μέσω ηλεκτρονικών συστημάτων, πλην όμως υπάρχει δυνατότητα απενεργοποίησης του κόφτη από τον οδηγό και τότε το αυτοκίνητο μπορεί να φτάσει έως και τα 280 χλμ./ώρα. Το Audi RS3 καταναλώνει 8,3 λίτρα ανά 100 χιλιόμετρα και οι εκπομπές ρύπων διοξειδίου του άνθρακα είναι 189 γραμμάρια ανά χιλιόμετρο.
