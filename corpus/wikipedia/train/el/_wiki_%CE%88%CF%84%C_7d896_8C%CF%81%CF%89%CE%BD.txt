Ως Έτος των Τριών Αυτοκρατόρων ή Έτος των Τριών Κάιζερ  χαρακτηρίζεται στη γερμανική ιστορία η χρονιά 1888. 1  2  3  4  Το έτος θεωρείται ότι αποτέλεσε αξιομνημόνευτης σημασίας για τη Γερμανική Αυτοκρατορία, λόγω του θανάτου δύο Γερμανών Αυτοκρατόρων, ή Κάιζερ, οδηγώντας στην ταχεία εναλλαγή τριών μοναρχών μέσα σε λίγους μήνες. 1  Οι τρεις Αυτοκράτορες που βασίλευσαν στη Γερμανία κατά τη διάρκεια αυτού του έτους ήταν ο Γουλιέλμος Α΄, ο Φρειδερίκος Γ΄ και ο Γουλιέλμος Β΄. Ο μνημονικός κανόνας "drei Achten, drei Kaiser"  χρησιμοποιείται ακόμα και σήμερα στη Γερμανία από παιδιά και ενήλικες για να απομνημονεύουν το εν λόγω έτος. 5 
Μετά το θάνατο του Φρειδερίκου Γουλιέλμου Δ΄ το 1861, ο Γουλιέλμος Α΄ έγινε Βασιλιάς της Πρωσίας. Ως μονάρχης του Βασιλείου της Πρωσίας, που είχε βασικό ρόλο στη γερμανική ενοποίηση, κυρίως λόγω των προσπαθειών του Ότο φον Μπίσμαρκ, ο Αυτοκράτορας Γουλιέλμος Α΄ βασίλευσε στη Γερμανική Αυτοκρατορία από την ίδρυσή της στις 18 Ιανουαρίου 1871. Έζησε μέχρι τα 90 του έτη, βασιλεύοντας στην Πρωσία για 27 χρόνια και στη Γερμανία για 17 χρόνια. Ο γιος του, Διάδοχος Φρειδερίκος Γουλιέλμος, τιμήθηκε για τα στρατιωτικά του κατορθώματα που επέδειξε κατά τη διάρκεια των πολέμων που διεξήχθησαν για την ενοποίηση της Γερμανίας. 6  Ο Φρειδερίκος ηγήθηκε στρατιωτικών σχηματισμών κατά τη διάρκεια του Δεύτερου Πολέμου του Σλέσβιχ, του Αυστροπρωσικού Πολέμου και του Γαλλοπρωσικού Πολέμου. 1  Ο Διάδοχος Φρειδερίκος Γουλιέλμος, στις αρχές του 1888, ήταν σε ηλικία 56 ετών και είχε αποκτήσει μία σειρά από απογόνους, ανάμεσα στους οποίος ήταν ο Πρίγκιπας Γουλιέλμος. Ο Πρίγκιπας Γουλιέλμος έγινε 29 ετών τον Ιανουάριο του 1888.
Ο Αυτοκράτορας Γουλιέλμος Α΄ απεβίωσε στις 9 Μαρτίου 1888, έχοντας βασιλεύσει για μακρά περίοδο. 4  Στον θρόνο τον διαδέχτηκε ο γιος του, Φρειδερίκος Γουλιέλμος. Ο Φρειδερίκος Γουλιέλμος έγινε γνωστός ως Φρειδερίκος Γ΄ με την άνοδό του στο θρόνο. Πέρα από τις στρατιωτικές του επιτυχίες, ο Φρειδερίκος Γ΄ ήταν ένας φημισμένος φιλελεύθερος και παντρεμένος με την επίσης φιλελεύθερη Βρετανίδα Πριγκίπισσα Βικτώρια. 2  Ωστόσο, την περίοδο του θανάτου του πατέρα του, ο Φρειδερίκος ήταν 56 ετών και είχε ήδη διαγνωστεί με καρκίνο του λάρυγγα. 1  Ο Φρειδερίκος προσπάθησε ανεπιτυχώς να θεραπευτεί, ενώ εξαιτίας της ασθένειας και θεραπείας του δεν μπορούσε να μιλήσει κατά τη διάρκεια της σύντομης βασιλείας του, επικοινωνώντας μόνο με γραπτά μέσα. Ο Φρειδερίκος εκπλήρωσε ορισμένα από τα αυτοκρατορικά του καθήκοντα παρά την παρατεταμένη ασθένειά του. Ωστόσο, η βασιλεία του δεν θεωρείται ότι άφησε κάποια μόνιμη επίδραση στη Γερμανία. 7  Πέθανε στις 15 Ιουνίου 1888, 99 ημέρες μετά από την άνοδό του στο θρόνο. Τον διαδέχτηκε ο 29χρονος γιος του Πρίγκιπας Γουλιέλμος. Σε αντίθεση με τον Φρειδερίκο Γ΄, ο Κάιζερ Γουλιέλμος Β΄ δεν ενστερνιζόταν τις φιλελεύθερες τάσεις του πατέρα του. Κατηγορήθηκε ότι οδήγησε τη Γερμανία στον Α΄ Παγκόσμιο Πόλεμο, ενώ η παραίτησή του από το θρόνο, τον Νοέμβριο του 1918, σηματοδότησε και την κατάλυση της Γερμανικής Αυτοκρατορίας. 1 
