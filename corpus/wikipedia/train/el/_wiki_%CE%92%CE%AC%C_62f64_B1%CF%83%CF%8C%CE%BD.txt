Το βάζο του Σουασόν   είναι πολύτιμο αντικείμενο, το θέμα ενός ιστορικού γεγονότος, το οποίο θεωρείται ότι συνέβη μετά τη μάχη του Σουασόν το 486. Το αφηγήθηκε κατά το δεύτερο μισό του 6ου αιώνα ο ιστορικός Γρηγόριος της Τουρ, σχεδόν έναν αιώνα μετά το γεγονός.
Επειδή ο Γρηγόριος κατέγραψε το γεγονός σχεδόν έναν αιώνα μετά την καταστροφή του αγγείου, είναι δύσκολο, αν όχι αδύνατο, να διακρίνουμε τον μύθο από την ιστορία. 1 
Σύμφωνα με τον Γρηγόριο της Τουρ, που διηγήθηκε το γεγονός στο βιβλίο II, κεφάλαιο 27 της Ιστορίας των Φράγκων, το αγγείο ήταν θαυμάσιο σε μέγεθος και ομορφιά και αφαιρέθηκε, μαζί με άλλα ιερά σκεύη, από μια εκκλησία στη λεηλασία που ακολούθησε τη μάχη του Σουασόν του 486, μια μάχη που κέρδισε ο Φράγκος βασιλιάς Κλόβις Α', ο οποίος εκείνη την εποχή ήταν 20 ετών και δεν είχε ακόμη μεταστραφεί στον Χριστιανισμό.  2 
Ο Άγιος Ρεμίγιος, επίσκοπος της Ρενς, έστειλε αγγελιοφόρους στον Κλοβίς, παρακαλώντας τον να επιστρέψει τουλάχιστον αυτό από τα ιερά σκεύη που είχαν διαρπαγεί. Ο Κλοβίς συμφώνησε και έτσι, κατά το μοίρασμα των λαφύρων, ζήτησε από τους στρατιώτες του το βάζο ως νόμιμο μέρος της λείας του. Ένας στρατιώτης διαφώνησε και, προς γενική κατάπληξη όλων, έσπασε το αγγείο με τον πολεμικό του πέλεκυ  λέγοντάς του «Θα λάβεις μόνο αυτό που πραγματικά θα σου αποδώσει η τύχη!», φράση που αποτελεί μαρτυρία πως οι Φράγκοι διαμοίραζαν τα πολεμικά λάφυρα με κλήρωση. 3 
Ο Κλοβίς αρχικά έπνιξε την οργή του και δεν αντέδρασε στην καταστροφή. Παρέδωσε το σπασμένο αγγείο στον Ρεμίγιο, φυλάγοντας όμως στην καρδιά του την προσβολή. Ένα χρόνο αργότερα, ωστόσο, σε επιθεώρηση των στρατευμάτων του, είδε τον στρατιώτη ξανά, τον κατηγόρησε ότι δεν είχε περιποιηθεί τα άρματά του και πήρε τον πέλεκύ του και τον πέταξε στο έδαφος. Ο άντρας έσκυψε να τον σηκώσει και ο Κλόβις του έσπασε το κρανίο με τον δικό του πέλεκυ, λέγοντάς του: «Όπως έκανες στο βάζο του Σουασόν!» 4 
Αυτή η ιστορία ήταν ένα βασικό κείμενο στα γαλλικά βιβλία Ιστορίας του Δημοτικού σχολείου από την Τρίτη Γαλλική Δημοκρατία  και μέχρι τη δεκαετία του 1960. Η φράση που αποδίδεται στον Κλόβις αναδιατυπώθηκε ως «Θυμήσου το αγγείο του Σουασόν!» . 
Το επεισόδιο του Βάζου του Σουασόν αναπαρίσταται σε μνημείο που έχει ανεγερθεί το 1935 σε κεντρική πλατεία της κοινότητας Σουασόν. 5 
