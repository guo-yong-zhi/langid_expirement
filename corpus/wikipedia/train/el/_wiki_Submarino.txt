Το Submarino είναι δανέζικη ταινία του 2010 σε σκηνοθεσία Τόμας Βίντερμπεργκ και σε σενάριο του σκηνοθέτη και του Τομπίας Λίντχολμ. Βασίζεται στο ομώνυμο μυθιστόρημα του Γιόνας Τ. Μπένγκτσον.
Δύο έφηβα αδέρφια μεγαλώνουν με την αλκοολική μητέρα τους και τον μικρό αδερφό τους, που είναι ακόμα βρέφος. Τα αγόρια είναι τα μόνα που ασχολούνται με τον αδερφό τους και είναι αυτά που αποφασίζουν να βαφτίσουν το μωρό. Όμως, λόγω της αδιαφορίας της μητέρας του, το μωρό πεθαίνει.
Χρόνια αργότερα, όταν έχουν πλέον ενηλικιωθεί, οι ζωές τους είναι κατεστραμμένες. Ο μεγαλύτερος από τους δύο, ο Νικ, μόλις έχει βγει από τη φυλακή, έχει μια προβληματική σχέση με την κοπέλα του και κάνει παρέα με τον Ιβάν, έναν ζητιάνο που είναι αδερφός της πρώην του. Ο μικρότερος αδερφός είναι χήρος με έναν γιο , άνεργος και εθισμένος στα ναρκωτικά.
Τα αδέρφια συναντιούνται ξανά στην κηδεία της μητέρας τους. Ο Νικ, ο οποίος αντιλαμβάνεται τη δύσκολη οικονομική θέση στην οποία βρίσκεται ο αδερφός του, του χαρίζει το μερίδιο του από την κληρονομιά. Εκείνος, το αποδέχεται και αρχίζει να πουλάει ναρκωτικά, για να αυξήσει κι άλλο τα κέρδη του, ώσπου γίνεται αντιληπτός από την αστυνομία. Παράλληλα, ο Ιβάν δολοφονεί την κοπέλα του Νικ, όμως ο Νικ τον καλύπτει και συλλαμβάνεται.
Έτσι, τα δύο αδέρφια συναντιούνται ξανά, αυτήν τη φορά στη φυλακή. Ο Νικ αποκαλύπτει τελικά ποιος είναι ο δράστης της δολοφονίας και αφήνεται ελεύθερος, ενώ ο αδερφός του αυτοκτονεί στο κελί. Ο Νικ, προειδοποιεί την πρώην κοπέλα του να μιλήσει στον Ιβάν και να του πει πως τον ψάχνει η αστυνομία.
Στο τέλος, ο Νικ είναι μαζί με τον ανιψιό του, Μάρτιν, στην κηδεία και αποκαλύπτεται για ποιο λόγο ο αδερφός του ονόμασε τον γιο του Μάρτιν: έτσι είχαν βαφτίσει τα δύο αδέρφια τον αδερφό τους που πέθανε.
