Οι Ηλίθιοι  είναι ο τίτλος ενός θεατρικού έργου του Αμερικανού συγγραφέα Νιλ Σάιμον. Πρόκειται για μια ανάλαφρη ρομαντική κωμωδία που διαδραματίζεται σε ένα χωριουδάκι της Ουκρανίας στα τέλη του 1800.
Η πρώτη παράσταση δόθηκε στο Μπρόντγουεϊ της Νέας Υόρκης στις 6 Απριλίου του 1981 στο θέατρο "Ευγένιος Ο' Νιλ". Τη σκηνοθεσία υπέγραψε ο Μάικ Νίκολς και τους πρωταγωνιστικούς ρόλους ερμήνευσαν οι Τζον Ρουμπινστάιν, Χάρολντ Γκουλντ, Φλόρενς Στάνλεϊ και Πάμελα Ριντ.
Θρυλείται ότι το έργο γράφτηκε στα πλαίσια ενός διακανονισμού στο διαζύγιο του Νιλ Σάιμον από τη σύζυγό του. Ο Σάιμον της παραχωρούσε τα κέρδη του από την επόμενη θεατρική του δουλειά και έτσι αποφάσισε να γράψει ένα υποδεέστερο έργο που δεν θα ανέβαινε για πολλές παραστάσεις. Με δεδομένο ότι το έργο κατέβηκε μετά από 40 παραστάσεις, πέτυχε το στόχο του. Έκτοτε βέβαια το έργο έχει ανεβεί αμέτρητες φορές από θιάσους σε όλο τον κόσμο. 
Το 1990 και με την άδεια του συγγραφέα το έργο μεταφέρθηκε σε μιούζικαλ. Εκτός από το ανανεωμένο λιμπρέτο, τη μουσική και τα 14 τραγούδια, προσετέθη και ένας επιπλέον χαρακτήρας.
Η ιστορία διαδραματίζεται σε ένα μικρό χωρίο της Ουκρανίας, το Κουλιέντσικοφ. Ο δάσκαλος Λεόν Τολτσίνσκι καταφθάνει στο χωρίο και μετά από μερικές επεισοδιακές συναντήσεις με τους όχι και τόσο ευφυείς κατοίκους του χωριού θα βρει το σπίτι του νέου του εργοδότη, Ζουμπρίτσκι. Εκεί θα γνωρίσει τη σύζυγό του Λένια και την κόρη τους Σοφία την οποία και θα ερωτευθεί παράφορα. Θα παρατηρήσει όμως πάλι ότι και αυτή είναι το ίδιο αν όχι περισσότερο αδαής όσο και οι υπόλοιποι.
Σύντομα θα ανακαλύψει οτι η ηλιθιότητα των κατοίκων δεν είναι συμπτωματική αλλά το αποτέλεσμα μιας κατάρας που βασανίζει την περιοχή για 200 χρόνια, και πως θα πέσει και ο ίδιος θύμα της αν δεν καταφέρει σε 24 ώρες να εκπαιδεύσει τη Σοφία ή να παντρευτεί μια απόγονο της οικογένειας του ανθρώπου που έριξε την κατάρα...
