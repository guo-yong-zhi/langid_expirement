Zero Dark Thirty είναι αμερικανικό περιπετειώδες θρίλερ παραγωγής 2012, σε σκηνοθεσία της Κάθριν Μπίγκελοου και σε σενάριο του Μαρκ Μπόαλ. Η ταινία διηγείται την αποστολή των αμερικανικών ειδικών δυνάμεων να συλλάβουν ή να σκοτώσουν τον Οσάμα Μπιν Λάντεν. Πρωταγωνιστούν οι Τζέσικα Τσάστεϊν, Τζέισον Κλαρκ, Τζόελ Έντγκερτον, Κρις Πρατ, Τζέιμς Γκαντολφίνι, Μαρκ Στρονγκ, Έδγαρ Ραμίρες, Ρίκι Σέκον, Τζένιφερ Ελ και Κάιλ Τσάντλερ.
Η ταινία κυκλοφόρησε σε περιορισμένο κύκλωμα αιθουσών στις 19 Δεκεμβρίου 2012 και ευρέως στις 11 Ιανουαρίου 2013. Απέσπασε διθυραμβικά σχόλια 1  από τους κριτικούς και έλαβε 5 υποψηφιότητες για Όσκαρ, μεταξύ των οποίων για Καλύτερη Ταινία και Α' Γυναικείου Ρόλου για την ερμηνεία της Τζέσικα Τσάστεϊν, κερδίζοντας ένα. 2  Η Τσάστεϊν βραβεύτηκε με τη Χρυσή Σφαίρα Α' Γυναικείου Ρόλου - Δράμα. 3 
Μετά τις επιθέσεις της 11ης Σεπτεμβρίου, ένα κυνηγητό, που κράτησε μια δεκαετία, ξεκίνησε για να βρεθεί ο αρχηγός της Αλ Κάιντα, τον Οσάμα Μπιν Λάντεν. Μία ελίτ ομάδα μυστικών και στρατιωτικών χειριστών, που εργάζονται μυστικά σε όλη την υφήλιο, αφοσιώνεται σε ένα και μοναδικό στόχο: να βρει και να εξαλείψει τον Μπιν Λάντεν.
Η Κάθριν Μπίγκελοου και ο Μαρκ Μπόαλ είχαν δουλέψει και ολοκληρώσει ένα σενάριο βασισμένο στην πολιορκία του Τόρα Μπόρα στο Αφγανιστάν το 2001, όπου κρυβόταν ο Μπιν Λάντεν. Ήταν έτοιμοι να ξεκινήσουν τα γυρίσματα όταν άκουσαν στις ειδήσεις ότι ο Μπιν Λάντεν σκοτώθηκε. Ακύρωσαν αμέσως το πρότζεκτ τους και ανακατεύθυναν την εστίασή τους, αρχίζοντας κατ' ουσίαν από την αρχή. "Μεγάλο μέρος της δουλειάς που έκανα για το πρώτο σενάριο και πολλές από τις επαφές που έκανα, με βοήθησαν", είπε ο Μπόαλ σε μια συνέντευξή του. Πρόσθεσε "Τα χρόνια που πέρασα μιλώντας σε στρατιωτικούς και μυστικούς φορείς που εμπλέκονταν στην καταπολέμηση της τρομοκρατίας ήταν χρήσιμα και στα δύο πρότζεκτ. Πολλές από τις πηγές που ανέπτυξα πολύ, πολύ καιρό πριν συνέχισαν να είναι χρήσιμες γι' αυτήν την εκδοχή". 4 
Ο τίτλος της ταινίας στα πρώτα στάδια ανάπτυξης ήταν For God and Country 5  Ο τίτλος Zero Dark Thirty επιβεβαιώθηκε επισήμως στο τέλος του τίζερ τρέιλερ. 6  Η Μπίγκελοου εξήγησε για τον τίτλο "Είναι στρατιωτικός όρος για τα 30 λεπτά μετά τα μεσάνυχτα και αναφέρεται επίσης στο σκοτάδι και στη μυστικότητα που έντυσαν την αποστολή". 4  7 Στη στρατιωτική αργκό μεταφράζεται ως "τριάντα λεπτά μετά τα μεσάνυχτα" και ουσιαστικά σηματοδοτεί την ώρα που έγινε η εισβολή των Αμερικανών κομάντο στο κρησφύγετο του Μπιν Λάντεν στις 2 Μαΐου του 2011. 8 
Η ταινία πολύ πριν κυκλοφορήσει στις αίθουσες προκάλεσε πολλές αντιδράσεις. Μερίδα Αμερικάνων κατηγόρησαν τον Πρόεδρο της Αμερικής Μπαράκ Ομπάμα ότι έθεσε σε κίνδυνο την ασφάλεια των Ηνωμένων Πολιτειών επειδή έδωσε πρόσβαση στην ομάδα της Μπίγκελοου σε απόρρητα στοιχεία μιας εκ των σημαντικότερων αποστολών της αμερικανικής ιστορίας. 9  Με την ίδια κατηγορία οι Ρεπουμπλικάνοι προσπαθούν να υποβαθμίσουν την όποια απήχηση της ταινίας καθώς θα επηρεάσει τους σινεφίλ ψηφοφόρους κατά τη διάρκεια των προεδρικών εκλογών των ΗΠΑ, αφού η εξόντωση του Μπιν Λάντεν αποτελεί ένα από τα ισχυρότερα χαρτιά του Ομπάμα για επανεκλογή. 10  Γι' αυτό το λόγο η Sony Pictures αποφάσισε να κυκλοφορήσει την ταινία μετά τις εκλογές. 11  Ο σεναριογράφος της ταινίας Μαρκ Μπόαλ διέψευσε ότι η ταινία φέρει την όποια πολιτική συμπάθεια στο πρόσωπο του Ομπάμα, λέγοντας "Δεν υπάρχει καμιά πολιτική ατζέντα στην ταινία. Ο κόσμος θα εκπλαγεί όταν τη δει". 10  11 
Με προϋπολογισμό 40.000.000 δολάρια 12 , το Zero Dark Thirty έκανε άνοιγμα τριημέρου στην 1η θέση με 24,4 εκατομμύρια δολάρια. 12  Οι συνολικές εισπράξεις στο αμερικανικό box office έφτασαν τα 95,7 εκατομμύρια δολάρια και στον υπόλοιπο κόσμο συγκέντρωσε 37,1 εκατομμύρια δολάρια. 12  Παγκοσμίως απέφερε 132,8 εκατομμύρια δολάρια. 12 
