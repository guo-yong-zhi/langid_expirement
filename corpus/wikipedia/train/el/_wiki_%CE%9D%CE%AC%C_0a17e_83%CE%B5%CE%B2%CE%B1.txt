Η Νάντια Ρούσεβα  ήταν Ρωσίδα καλλιτέχνις. Έχοντας αρχίσει να σχεδιάζει από την ηλικία των πέντε ετών, είχε δημιουργήσει πάνω από 10.000 έργα τέχνης πριν τον θάνατο της, σε ηλικία 17 ετών.
Γεννήθηκε στις 31 Ιανουαρίου του 1962 στο Ουλάν-Μπατόρ της Μογγολίας, στην οικογένεια του Ρώσου ζωγράφου Νικολάι Κονσταντίνοβιτς Ρούσεφ και της Τιβανής μπαλερίνας Νατάλια Ντοϊντάλοβνα Αζικμάα. Όπως τα περισσότερα παιδιά, η Ρούσεβα άρχισε να ζωγραφίζει περίπου στην ηλικία των 5 ετών. Μόλις στα 7 της, όμως, η οικογένειά της άρχισε να παίρνει στα σοβαρά τις καλλιτεχνικές της προσπάθειες. Άρχισε να ζωγραφίζει κάθε μέρα και μια φορά ζωγράφισε 36 εικονογραφήσεις του «Παραμυθιού του Τσάρου Σαλτάν» σε ένα μόνο βράδυ, ενώ ο πατέρας της της διάβαζε την ιστορία. Σύμφωνα με πληροφορίες, η Ρούσεβα δεν έκανε προσχέδια ή σκίτσα, ούτε χρησιμοποιούσε συχνά γόμα. Σύμφωνα με την ίδια «ζω τη ζωή αυτών που ζωγραφίζω. Πρώτα τους βλέπω... εμφανίζονται στο χαρτί ως υδατογραφήματα, και πρέπει να κάνω κάτι για να τα ζωντανέψω...»  Η Ρούσεβα είναι πιο διάσημη για τις εικονογραφήσεις του Μαιτρ και της Μαργαρίτας του Μιχαήλ Μπουλγκάκοφ. Αρχικά απαγορευμένο στη Σοβιετική Ένωση, το βιβλίο περιέχει δύο παράλληλες ιστορίες: την ιστορία του Μαιτρ και της Μαργαρίτας και την ιστορία των τελευταίων ημερών του Ιησού Χριστού όπως γράφτηκε από τον Μαιτρ. Λέγεται ότι οι εικονογραφήσεις της Ρούσεβα για τη Μαργαρίτα μοιάζουν πολύ με τη σύζυγο του Μπουλγκάκοφ, Γιελένα, την οποία η Ρούσεβα δεν γνώρισε ποτέ. Η Γιελένα Μπουλγκάκοβα είπε αργότερα, «Μακάρι να γνώριζα αυτό το καταπληκτικό και λεπτό πλάσμα, τη Νάντια Ρούσεβα».
Πέθανε από εγκεφαλική αιμορραγία που προέκυψε από συγγενές ελάττωμα των εγκεφαλικών αρτηριών στις 6 Μαρτίου 1969. Η Νάντια θάφτηκε στο νεκροταφείο Ποκρόφ στη Μόσχα.
Ο αστεροειδής 3516 Ρούσεβα πήρε το όνομά του από τη Νάντια.
