Η Τσεν Σι-χσιν , υπήρξε η πρώτη αθλήτρια από την Ταϊβάν που κέρδισε ποτέ χρυσό μετάλλιο σε Ολυμπιακούς Αγώνες. Αυτό έγινε στην κατηγορία των 49 κιλών του τάε κβον ντο, στους Ολυμπιακούς Αγώνες της Αθήνας, στις 26 Αυγούστου 2004. Στους ίδιους Ολυμπιακούς Αγώνες, την ίδια ημέρα, ήρθε και το πρώτο χρυσό ολυμπιακό μετάλλιο στην ιστορία της χώρας από άνδρα αθλητή, συγκεκριμένα από τον Τσου Μου-γιεν, επίσης στο τάε κβον ντο.
Προτού συμβεί αυτό, η Τσεν είχε ήδη αναγνωρισθεί ως ένα από τα «Δέκα Εξέχοντα Νέα Πρόσωπα» της Ταϊβάν το έτος 2001, καθώς σε ηλικία μόλις 16 ετων, το 1994, είχε κερδίσει χρυσό μετάλλιο στο Παγκόσμιο Πρωτάθλημα Τάε Κβον Ντο Νέων στην Τζώρτζταουν και το 1996 επίσης το χρυσό μετάλλιο στο Παγκόσμιο Πρωτάθλημα Τάε Κβον Ντο Νέων, στο Ρίο ντε Τζανέιρο. Τον Μάιο του 2001, στην κατηγορία των γυναικών πλέον του τάε κβον ντο, η Τσεν πήρε το χρυσό μετάλλιο στους Γ΄ Αγώνες Ανατολικής Ασίας, που διεξάχθηκαν στην Οσάκα της Ιαπωνίας. Επίσης το 2001 κατέκτησε το χρυσό μετάλλιο στο Παγκόσμιο Κύπελλο, που διεξάχθηκε στην πόλη Χο Τσι Μιν του Βιετνάμ. Το επόμενο έτος 2002 κατέκτησε και πάλι την πρώτη θέση στους 14ους Ασιατικούς Αγώνες, που έλαβαν χώρα στην πατρίδα του αθλήματος, την Κορέα . Στον τελικό αγώνα νίκησε τη Βιετναμέζα Νγκουγιέν Θι Χουγιέν Ντιέου.
Η κορυφαία ωστόσο επιτυχία ολόκληρης της σταδιοδρομίας της Τσεν ήταν αναμφισβήτητα το ολυμπιακό χρυσό μετάλλιο του 2004. Αγωνιζόμενη όπως πάντοτε στην ελαφρότερων βαρών  κατηγορία των έως 49 χιλιογράμμων, την παλαιότερα γνωστή ως «κατηγορία μυίας», η Τσεν νίκησε στον τελικό, στο Ολυμπιακό Γήπεδο Χειροσφαίρισης και Ταεκβοντό στο Παλαιό Φάληρο, την Κουβανή Γιανέλις Λαβράδα με σκορ 5-4, αλλά ευκολότερα από όσο δείχνει το τελικό σκορ. 1  2  Στην πορεία προς τον τελικό, η ύψους 1,66 μέτρων Τσεν είχε νικήσει την ίδια ημέρα κατά σειρά τη Νεπαλέζα αθλήτρια Σανγκίνα Μπαϊντυά με σκορ 4-0, την Κολομβιανή Γκλάντυς Α. Μόρα με 1-0 και στον ημιτελικό την ουγγρικής καταγωγής Καναδή Ιβέτ Γκόντα, οκτώ χρόνια νεότερη της Τσεν, με 3-2.
Σε 26 καταγεγραμμένους επίσημους αγώνες της, η Τσεν έχει νικήσει στους 24, ποσοστό 92,3 %.
Σήμερα η Τσεν Σι-χσιν εργάζεται ως αναπληρώτρια καθηγήτρια φυσικής αγωγής στο Πανεπιστήμιο της Ταϊπέι .
