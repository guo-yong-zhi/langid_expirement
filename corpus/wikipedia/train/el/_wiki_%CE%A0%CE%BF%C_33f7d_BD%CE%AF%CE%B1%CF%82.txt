Συντεταγμένες: 37°5′31.5″N 21°54′45.5″E  /  37.092083°N 21.912639°E  / 37.092083; 21.912639Ο Πολύλοφος είναι χωριό της Περιφερειακής Ενότητας Μεσσηνίας και υπάγεται στην Περιφέρεια Πελοποννήσου. Βρίσκεται σε υψόμετρο 182 μέτρων, 1  έχει 99 κατοίκους σύμφωνα με την Απογραφή του 2011 2  και απέχει από την Καλαμάτα 25 χιλιόμετρα. 3 
Ο Πολύλοφος αποτελεί Κοινότητα, της Δημοτικής Ενότητας Ανδρούσας και ανήκει στο Δήμο Μεσσήνης. Το σημερινό του όνομα, οφείλεται στους πολλούς λοφίσκους της περιοχής, που του εξασφαλίζουν απέραντη θέα και κάνουν το τοπίο ειδυλλιακό. Αντικατέστησε το προηγούμενο όνομα “Δαλακλή” . Το όνομα αυτό, προερχόταν από τον Τούρκο κάτοικο της περιοχής, Νταλάχ και αναφερόταν σε γραπτές μαρτυρίες, ήδη από την Tουρκοκρατία, για δυο συνοικισμούς λίγο βορειότερα του σημερινού Πολυλόφου, Άνω και Κάτω Νταλακλή. Οι πρώτοι κάτοικοι ήταν Αρκάδες, διωγμένοι από τους Τούρκους. 4 
Το χωριό πρωτοεμφανίστηκε το 1845 στον τότε Δήμο Ιθώμης, με το όνομα Δαλακλή, όνομα που κράτησε μέχρι το 1927. Οι κάτοικοί του προέρχονται από τα χωριά Άνω και Κάτω Δαλακλή, που βρίσκονταν βορειότερα του σημερινού χωριού. Στα όριά του βρίσκεται το εκκλησάκι των Αγίων Αποστόλων Πέτρου και Παύλου, που κτίστηκε το 1491 και στα θεμέλια του οποίου, αναβλύζουν οι ομώνυμες πηγές, απ’ όπου υδρεύονται 10 Κοινότητες. Στο εκκλησάκι αυτό, λέγεται ότι λειτούργησε ο Παπαφλέσσας, πηγαίνοντας προς το Μανιάκι το 1825. Λίγο πιο κάτω, υπάρχει και ο ομώνυμος καταρράκτης. 5 
Κύρια ασχολία των κατοίκων αποτελεί η γεωργία, με παραγωγή σύκων, λαδιού, ελιών και σταφίδας. Προς τιμήν του σύκου μάλιστα, διοργανώνεται μεγάλη Γιορτή σύκου στο χωριό κάθε καλοκαίρι, αναπτύσσοντας παράλληλα έντονη πολιτιστική δραστηριότητα. 6 
