Η Κομμουνιστική Οργάνωση Μπολσεβίκων Λενινιστών Ελλάδας - Αρχειομαρξιστών ήταν τροτσκιστική  αρχειομαρξιστική οργάνωση που δραστηριοποιήθηκε κατά την περίοδο 1929-1934.
Το φθινόπωρο 1921, στο εσωτερικό του ΣΕΚΕ δημιουργήθηκε πολιτική κίνηση υπό τον Φραγκίσκο Τζουλάτι, προερχόμενη από την φράξια της Κομμουνιστικής Ένωσης. Η κίνηση αυτή, που ονομαζόταν Πρώτος Πυρήνας, πήρε συγκεκριμένη δομή και στόχους κατά την περίοδο 1922-1923. Αυτή η διαδικασία ολοκληρώθηκε την Πρωτομαγιά του 1923 με την έκδοση του περιοδικού Αρχείο Μαρξισμού, από το οποίο δανείστηκαν και το όνομα τους. Στόχος της κίνησης, που αργότερα μετονομάστηκε σε Εργασία, ήταν η μορφωτική παρέμβαση στο, ανώριμο ταξικά εκείνη την εποχή, Προλεταριάτο. Η ουσία της δράσης της εμπεριέχονταν στο σύνθημα Πρώτα μόρφωση, μετά δράση. Το Φλεβάρη του 1923 η κίνηση αυτή θα διαγραφεί από το ΣΕΚΕ. Το 1925 ο Τζουλάτι θα παραιτηθεί από την καθοδήγηση της κίνησης για να παραχωρήσει τη θέση του στο Δημήτρη Γιωτόπουλο, παρά το γεγονός ότι ο τελευταίος δεν συμμετείχε στο σχηματισμό του Πρώτου Πυρήνα. Ο Γιωτόπουλος το 1929 πρωταγωνιστεί στη δημιουργία της Ένωσης Κομμουνιστών Διεθνιστών, αρχειομαρξιστικής οργάνωσης που έρχεται σε επαφή και συνεργάζεται με τον  Τρότσκι και που για πρώτη φορά παρεμβαίνει στο Εργατικό Κίνημα. 1 
Το 1930 η ΕΚΔ στα νέα της πλαίσια μετασχηματίζεται σε ΚΟΜΛΕΑ. Την ίδια χρονιά θα υπάρξει η πρώτη διάσπαση, όταν μια ομάδα υπό τον Μιχάλη Ράπτη θα αποχωρήσει για να σχηματίσει την, επίσης τροτσκιστική αλλά όχι αρχειομαρξιστική, Κομμουνιστική Ενωτική Ομάδα, χωρίς ωστόσο να δημιουργήσει πρόβλημα στη νεοσύστατη ΚΟΜΛΕΑ. Η ΚΟΜΛΕΑ παρεμβαίνει μαζικά στην εργατική τάξη κερδίζοντας μια σειρά από εργατικά σωματεία συγκεκριμένων κλάδων. Στον έλεγχο της περνούν σύνολο 27 σωματεία. Παράλληλα, ο ηγέτης της ΚΟΜΛΕΑ Γιωτόπουλος εκλέγεται μέλος, και αργότερα γραμματέας, της γραμματείας της τροτσκιστικής Αριστερής Αντιπολίτευσης, έχοντας το ψευδώνυμο Witte. Επίσημη εφημερίδα της Οργάνωσης θα γίνει η Πάλη των Τάξεων. Ταυτόχρονα θα κυκλοφορήσουν μια σειρά από αρχειομαρξιστικές εφημερίδες σε συγκεκριμένα σωματεία. 2  Η ΚΟΜΛΕΑ θα διατηρήσει αρκετές διαφοροποιήσεις στην πολιτική της σε σχέση με το ΚΚΕ, ειδικά στο θέμα του Μακεδονικού, όπου η Αρχειομαρξιστική Οργάνωση θα υπερασπιστεί τον ελληνικό χαρακτήρα της Μακεδονίας, ήδη από την εποχή της Εργασίας, πριν υιοθετήσει αυτή τη στάση και το ΚΚΕ. 3  Εντούτοις, θα αποτελέσει την κύρια οργάνωση αντιπολίτευσης στο ΚΚΕ, κατά τα τροτσκιστικά πρότυπα της εποχής.
Το 1934 οι ριζικές διαφωνίες του Γιωτόπουλου με τον Τρότσκι, σε συνδυασμό με τις αυταρχικές παρεκκλίσεις του Witte στην Αριστερή Αντιπολίτευση, θα συντελέσουν στη διάσπαση της ΚΟΜΛΕΑ σε δύο αντιμαχόμενες ομάδες: την τροτσκιστική του Γιώργη Βιτσώρη και την παραδοσιακή αρχειομαρξιστική και μη αμιγώς τροτσκιστική πλέον ομάδα του Witte, που θα μετασχηματιστεί σε Κομμουνιστικό Αρχειομαρξιστικό Κόμμα Ελλάδας. Ο νέος αρχειομαρξιστικός σχηματισμός δεν θα αποκτήσει τη μαζικότητα της ΚΟΜΛΕΑ, της πιο μαζικής οργάνωσης στην ιστορία του ελληνικού Τροτσκισμού.
