Η Μάχη του Μαλανδρίνου ήταν ένοπλη εξέγερση των Ελλήνων στην πρώιμη Επανάσταση του 1821 η οποία έλαβε χώρα 24-27 Μαρτίου 1821.
Όταν ήρθε η ώρα της εξέγερσης, εκατό χωρικοί από την Ξυλογαϊδάρα 1  και τα γύρω χωριά σχημάτισαν σώμα υπό τον Γιαννάκη Κουτρούκη. Το σώμα αυτό συνενώθηκε με αυτό του Κατσικαπή και βάδισε ανήμερα του Ευαγγελισμού κατά του Μαλανδρίνου, ενώ συγχρόνως ερχόταν προς τον ίδιο σκοπό ο Θεόδωρος Χαλβατζής, πρωτοπαλίκαρο του Σκαλτσοδήμου, από το αντίθετο μέρος.
Το Μαλανδρίνο ήταν τότε έδρα του βιλαετίου και κατοικείτο από πολλές τουρκικές οικογένειες και λίγες χριστιανικές. Οι Τούρκοι μόλις διέκριναν τους επαναστάτες κλείστηκαν στους πύργους των προκρίτων του χωριού Χασάν αγά, Αχμέτ αγά και Αβδή αγά, αποφασισμένοι να αντισταθούν. Παραδόθηκαν όμως μετά από τρεις ημέρες, αφού  τους τέλειωσαν τα τρόφιμα και τα πολεμοφόδια. Ο Σκαλτσοδήμος, που στο μεταξύ είχε γίνει κύριος του Λιδωρικίου, διέταξε οι αιχμάλωτοι να μοιραστούν μεταξύ των κατοίκων όλων των χωριών. Οι χωρικοί πρόθυμοι τους παρέλαβαν και τους σκότωσαν όλους, γκρεμίζοντάς τους ζωντανούς άλλους στα βάραθρα της Δοβροβίτσας, του Βαθυρέμματος και του Κάρκαρου, και άλλους στον Αιγιαλό της Βίδαβης.
