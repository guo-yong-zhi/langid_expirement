Ο Αθλητικός Σύλλογος Ατρόμητος Παλαμά ιδρύθηκε το 1952 και εδρεύει στον Παλαμά Καρδίτσας. 1  Αποτελεί τον ιστορικότερο και πιο επιτυχημένο ποδοσφαιρικό σύλλογο του Παλαμά καθώς και ένα από τα πιο διακεκριμένα του νομού Καρδίτσας, έχοντας πολυετή παρουσία με πρωταγωνιστικό ρόλο στο πρωτάθλημα της Δ΄ Εθνικής. 2 
Ανήκει στη δύναμη των σωματείων της Ε.Π.Σ. Καρδίτσας. 3  Από τη σεζόν 2019-20 αγωνίζεται στο πρωτάθλημα Γ΄ Εθνικής Ερασιτεχνικής κατηγορίας, 4η τη τάξει κατηγορία.
Ο Αθλητικός Σύλλογος Παλαμά «ο Ατρόμητος» ιδρύθηκε το 1952. Το 1955 αναγνωρίστηκε επίσημα από την Ε.Π.Ο. με Αριθμό Μητρώου Ε.Π.Ο. 549 4  και εντάχθηκε στην Ε.Π.Σ. Θεσσαλίας, ξεκινώντας την επίσημη αγωνιστική του δράση. Το 1968 εντάχθηκε στην νεοσύστατη τότε Ε.Π.Σ. Καρδίτσας, αποτελώντας μάλιστα 1 από τα 8 συνολικά ιδρυτικά της σωματεία. 5 
Το 1971 κατέκτησε το πρωτάθλημα Ε.Π.Σ. Καρδίτσας για πρώτη φορά στην ιστορία του, αλλά απέτυχε την πρόκριση στην τελική φάση του ειδικού πρωταθλήματος ανόδου για την άνοδο στην Β΄ Εθνική, μένοντας πίσω από τους Ρήγα Φεραίο Βελεστίνου και Αχιλλέα Φαρσάλων στην προκριματική φάση. Το 1972 κατέκτησε ξανά το τοπικό πρωτάθλημα, αποτυγχάνοντας όμως εκ νέου την πρόκριση στην τελική φάση του ειδικού πρωταθλήματος ανόδου για την άνοδο στην Β΄ Εθνική. Το 1973 κατέκτησε το τοπικό πρωτάθλημα και προκρίθηκε στην τελική φάση του ειδικού πρωταθλήματος ανόδου για την άνοδο στην Β΄ Εθνική, χωρίς όμως επιτυχία τερματίζοντας τελευταίος στον 4ο Όμιλο πίσω από Α.Σ. Λαμία, Α.Ο. Νέας Αρτάκης και Ρήγα Φεραίο Βελεστίνου. Το 1975 κατέκτησε ξανά το τοπικό πρωτάθλημα και προκρίθηκε στο ειδικό πρωτάθλημα ανόδου, αποτυγχάνοντας εκ νέου όμως την άνοδο στην Β΄ Εθνική.
Τη σεζόν 1979-80 αγωνίστηκε Εθνική Ερασιτεχνική κατηγορία, τότε 3η τη τάξει κατηγορία. Το 1982 κέρδισε την άνοδο στο νεοσύστατο Εθνικό Ερασιτεχνικό πρωτάθλημα, η μετέπειτα Δ΄ Εθνική, κατακτώντας το τοπικό πρωτάθλημα Ε.Π.Σ. Καρδίτσας. Στο Εθνικό Ερασιτεχνικό πρωτάθλημα αγωνίστηκε τις χρονιές 1982-83 και 1983-84, 6  όποτε και υποβιβάστηκε. Την αμέσως επόμενη χρονιά, 1984-85, κατέκτησε αμέσως το τοπικό πρωτάθλημα και την επάνοδο στο Εθνικό Ερασιτεχνικό, όπου αγωνίστηκε εκ νέου τη χρονιά 1985-86, γνωρίζοντας όμως τον υποβιβασμό. Το 1992 κατέκτησε το τοπικό πρωτάθλημα και την άνοδο στην Δ΄ Εθνική, στην οποία αγωνίστηκε τις επόμενες 3 χρονιές, 1992-93, 1993-94 και 1994-95. 7  Το 1996 ως πρωταθλητής Ε.Π.Σ. Καρδίτσας επέστρεψε στην Δ΄ Εθνική και αγωνίστηκε εκ νέου τις χρονιές 1996-97 και 1997-98, 8  με τελευταία παρουσία τη σεζόν 2002-03.
Η συνέχεια της δεκαετίας του 2000 δεν ήταν και ότι καλύτερο για την ιστορία του Ατρομήτου, με αρχή την κατεδάφιση του ιδιόκτητου γηπέδου του συλλόγου το 2006 με σκοπό την ανέγερση αθλητικού κέντρου και ένα νέο γήπεδο για το σύλλογο. Ακολούθησε ο υποβιβασμός στη Β΄ τοπική κατηγορία Ε.Π.Σ. Καρδίτσας, όπου αγωνίστηκε επί σειρά ετών με έδρα το Εθνικό στάδιο Παλαμά, μιας και τα έργα ξεκίνησαν και συνεχίστηκαν με πολύ αργούς ρυθμούς. Τη σεζόν 2011-12 κατέκτησε το πρωτάθλημα της Β΄ Ε.Π.Σ. Καρδίτσας και την επιστροφή του πανηγυρικά στην κορυφαία κατηγορία της Ε.Π.Σ. Καρδίτσας. Τον Οκτώβριο του 2012 έγιναν τα επίσημα εγκαίνια του νέου γηπέδου όπου εδρεύει πλέον ο Ατρόμητος, το οποίο όμως δεν είναι ιδιοκτησίας του συλλόγου αλλά του Δήμου Παλαμά. 9 
Από τη σεζόν 2012-13 αγωνίζεται εκ νέου στην Α΄ Κατηγορία Ε.Π.Σ. Καρδίτσας με πρωταγωνιστικό ρόλο. Τη σεζόν 2014-15 αναδείχθηκε πρωταθλητής Ε.Π.Σ. Καρδίτσας και προκρίθηκε στο ειδικό πρωτάθλημα ανόδου για την άνοδο στην Γ΄ Εθνική, χωρίς όμως επιτυχία. Μετά από 4 χρόνια, τη σεζόν 2018-19 κατέκτησε εκ νέου το πρωτάθλημα και την άνοδο στην Γ΄ Εθνική ερασιτεχνική, επιστρέφοντας στα εθνικά πρωταθλήματα μετά από 17 χρόνια όπου αγωνίζεται ακόμη και σήμερα. 10 
