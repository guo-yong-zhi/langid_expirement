Ο Ωγκύστ Οτέν  ήταν Γάλλος γλύπτης, εκπρόσωπος του ρομαντικού κινήματος στη Γαλλία του 19ου αιώνα. Μπήκε στη Σχολή Καλών Τεχνών του Παρισιού το 1825 και μαθήτευσε στο εργαστήριο του Νταβίντ ντ’ Ανζέ . Το 1836 κέρδισε το Βραβείο της Ρώμης  με το έργο του «Ο Σωκράτης πίνοντας το κώνειο» . Το 1841 φιλοτέχνησε το μαρμάρινο σύμπλεγμα «Ο Ηρακλής παραδίδοντας στον Ευρυσθέα τα Μήλα των Εσπερίδων».
Ο Ωγκύστ Οτέν εργάστηκε σε σημαντικές παραγγελίες για το Λούβρο, την Όπερα Γκαρνιέ, το Δημαρχείο του Παρισιού, το Σταθμό του Βορρά  και τις Εκκλησίες του Αγίου Ευσταθίου, του Αγίου Αυγουστίνου και της Αγίας Κλοτίλδης, καθώς και το Παρεκκλήσιο Σαιν-Λουί στο Μέγαρο των Απομάχων . Το Παρίσι κοσμείται με πλήθος γλυπτών του: «Καρυάτιδες» , «Η Παγκάστη αποβάλλοντας τα ενδύματά της μπροστά στον Απελλή» , "Εμπόριο"  και "Τέχνες" , «Μουσική και Χορός» , «Αγία Σχολαστίκη» και «Άγιος Μπενουά»  και η πόλη «Καμπραί» .
Αριστούργημα του Οτέν θεωρείται το γλυπτό σύμπλεγμα «Ο Πολύφημος αιφνιδιάζοντας την Γαλάτεια στην αγκαλιά του βοσκού Άκι»  στην «Κρήνη των Μεδίκων» στους Κήπους του Λουξεμβούργου στο Παρίσι, η οποία κατασκευάστηκε το 1624 για τη Μαρία των Μεδίκων. Βρίσκεται στο άκρο μιας μακρόστενης τεχνητής λίμνης με χρυσόψαρα. Οι μυθολογικές μορφές του Πολύφημου, από μπρούντζο, και της γυμνής Γαλάτειας στην αγκαλιά του εραστή της Άκι, από μάρμαρο, προστέθηκαν το 1866 από τον Ωγκύστ Οτέν.  
