Ο Νάσος  Ηλιόπουλος  είναι Έλληνας πολιτικός και βουλευτής. Έχει διατελέσει υφυπουργός Εργασίας, Κοινωνικής Ασφάλισης και Κοινωνικής Αλληλεγγύης.
Γεννήθηκε στις 20 Δεκεμβρίου 1983 στην Αθήνα. 1  Έχει σπουδάσει στο τμήμα Πληροφορικής του Οικονομικού Πανεπιστημίου Αθηνών και έχει κάνει μεταπτυχιακές σπουδές στο τμήμα Πολιτικής Επιστήμης και Ιστορίας του Παντείου Πανεπιστημίου, στο οποίο είναι υποψήφιος διδάκτορας. 2  Έχει εργαστεί στην ιδιωτική εκπαίδευση και έχει συνεργαστεί με το Ίδρυμα Ρόζα Λούξεμπουργκ. 3 
Το 2002 έγινε μέλος της Νεολαίας Συνασπισμού 4  και από το 2010 έως το 2013 διετέλεσε γραμματέας του Κεντρικού Συμβουλίου της οργάνωσης. 5  Είναι μέλος της Κεντρικής Επιτροπής του ΣΥΡΙΖΑ 6  και υπήρξε μέλος του Εκτελεστικού Συμβουλίου της Πολιτικής Γραμματείας του κόμματος. 7 
Το 2014 εξελέγη περιφερειακός σύμβουλος Κεντρικού Τομέα Αττικής με τον συνδυασμό «Δύναμη Ζωής» της Ρένας Δούρου. 8  9  Στις εκλογές του Ιανουαρίου του 2015 ήταν υποψήφιος με τον ΣΥΡΙΖΑ στην Α' Αθηνών 10 , χωρίς να καταφέρει να εκλεγεί.
Στις 11 Νοεμβρίου 2016 ανέλαβε Ειδικός Γραμματέας του Σώματος Επιθεώρησης Εργασίας. 11  Από τις 28 Φεβρουαρίου 2018 έως τις 15 Φεβρουαρίου 2019 ήταν υφυπουργός Εργασίας, Κοινωνικής Ασφάλισης και Κοινωνικής Αλληλεγγύης στην κυβέρνηση του Αλέξη Τσίπρα. 12 
Στις 21 Δεκεμβρίου 2018 ανακοινώθηκε η υποψηφιότητά του για τη δημαρχία της Αθήνας. 13  Στον πρώτο γύρο των εκλογών έλαβε 35.392 ψήφους και ποσοστό 16,98% και πέρασε στον δεύτερο γύρο, όπου, ωστόσο, ηττήθηκε από τον συνυποψήφιό του, Κώστα Μπακογιάννη, λαμβάνοντας 51.487 ψήφους και ποσοστό 34,75%. 14 
Στις βουλευτικές εκλογές του 2019 τοποθετήθηκε στην όγδοη θέση του ψηφοδελτίου επικρατείας του ΣΥΡΙΖΑ. 15 
Στις 1 Σεπτεμβρίου 2019 ορκίστηκε δημοτικός σύμβουλος στον Δήμο Αθηνών. 16 
Τον Σεπτέμβριο του 2020 ανέλαβε εκπρόσωπος Τύπου του ΣΥΡΙΖΑ, 17  θέση που διατήρησε μέχρι το τέλος του 2022.
Στις εκλογές του Μαΐου και του Ιουνίου 2023 εξελέγη βουλευτής στην Α' Αθηνών 18  και τον Ιούλιο ορίστηκε κοινοβουλευτικός εκπρόσωπος. 19 
