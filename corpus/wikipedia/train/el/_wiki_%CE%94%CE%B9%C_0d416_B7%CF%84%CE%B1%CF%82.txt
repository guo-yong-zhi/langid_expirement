Η διασχιστική διαταραχή ταυτότητας , ή διαταραχή πολλαπλής προσωπικότητας, όπως αναφερόταν παλιότερα, είναι η κατάσταση κατά την οποία μέσα σε ένα άτομο, στο πλαίσιο ποικίλων και διαφορετικών κοινωνικών και προσωπικών πλαισίων, συνυπάρχουν δύο ή και περισσότερες διακριτές ταυτότητες ή προσωπικότητες. 1 
Oι διαφορετικές προσωπικότητες συχνά υπάρχουν ως πλευρές οι οποίες δεν συντίθενται στο πλαίσιο μιας ενιαίας ταυτότητας του ατόμου. Προσδιορίζονται και αναγνωρίζονται ακόμα και με διαφορετικά ονόματα, ενδέχεται να έχουν εντελώς αντίθετα χαρακτηριολογικά δεδομένα, ηλικία, ακόμα και φύλο, καθώς και άγνοια η μία για το ποιόν και τη δραστηριότητα της άλλης. Το πλήθος αυτών των προσωπικοτήτων μπορεί να ανέλθει ακόμα και στις 100. Ένας πλήθος 7 προσωπικοτήτων, όπως είχε παρατηρηθεί σε μια ειδική μελέτη για το ζήτημα αυτό, δεν είναι μακριά από το μέσον όρο, μολονότι σε πολλές περιπτώσεις, στην ίδια μελέτη, διακριβώθηκαν πάνω από 10. 2   
Στο εγχειρίδιο ICD του παγκόσμιου οργανισμού υγείας το όνομα αυτής της διαγνωστικής οντότητας είναι διαταραχή πολλαπλής προσωπικότητας. Και στο σύστημα DSM και στο ICD η συγκεκριμένη διάγνωση προϋποθέτει τουλάχιστον δύο διακριτές προσωπικότητες, κάθε μια από τις οποίες αναλαμβάνει περιοδικά τον έλεγχο της συμπεριφοράς του ατόμου και συνοδεύεται με ταυτόχρονη απώλεια της μνήμης που δεν εξηγείται με φυσιολογική λήθη. Η διαταραχή αυτή έχει παρουσιαστεί και μέσα από ταινίες, μεταξύ των οποίων τα Εγώ, Αυτή και ο Εαυτός Μου  και Διχασμένος . 3  4 
