Η Χέλε Τόρνινγκ-Σμιτ  είναι Δανή πολιτικός, πρώην ηγέτης του Σοσιαλδημοκρατικού κόμματος και πρωθυπουργός της Δανίας από τις 3 Οκτωβρίου του 2011 ως τις 28 Ιουνίου 2015. Ως υποψήφια της δεξιάς πτέρυγας του κόμματός της, η Τόρνινγκ-Σμιτ αντικατέστησε τον Μόγκενς Λίκετοφτ στη θέση της προέδρου του Σοσιαλδημοκρατικού κόμματος. Έγινε η πρώτη γυναίκα πρωθυπουργός της Δανίας στις 3 Οκτωβρίου 2011. Είχε διατελέσει ευρωβουλευτής την περίοδο 1999-2004, ενώ είναι και μέλος του κοινοβουλίου της Δανίας. 
Κατέχει πτυχία στις πολιτικές επιστήμες από το Πανεπιστήμιο της Κοπεγχάγης και το Κολλέγιο της Ευρώπης. 
Γεννήθηκε στις 14 Δεκεμβρίου 1966 στο Ρόντοβρε της Δανίας. Ο πατέρας της, Χόλγκερ, ήταν καθηγητής μαθηματικών και οικονομικών στο Πανεπιστήμιο της Κοπεγχάγης. Τόσο ο πατέρας της όσο και η μητέρα της, Γκρέτε, ήταν πολιτικά συντηρητικοί. Αποφοίτησε με μάστερ από το Πανεπιστήμιο της Κοπεγχάγης το 1994, ενώ έχει ένα ακόμα μάστερ από το Κολλέγιο της Ευρώπης στις ευρωπαϊκές σπουδές. Είναι παντρεμένη με τον Στίβεν Κίνοκ, γιο του πρώην αρχηγού του Εργατικού Κόμματος Ηνωμένου Βασιλείου Νιλ Κίνοκ. 
Έγινε μέλος του Σοσιαλδημοκρατικού κόμματος το 1993, ενώ από το 1994 μέχρι το 1997 ηγούνταν της γραμματείας του Σοσιαλδημοκρατικού Κόμματος Δανίας στο Ευρωπαϊκό Κοινοβούλιο. Μετά τη θητεία της στη θέση αυτή, έγινε διεθνής σύμβουλος στη Δανική Συνομοσπονδία Εμπορικών Ενώσεων μέχρι το 1999, οπότε και εξελέγη στο Ευρωπαϊκό Κοινοβούλιο ως μέλος του Ευρωπαϊκού Σοσιαλιστικού Κόμματος. Στις κοινοβουλευτικές εκλογές του 2005, η Τόρνινγκ-Σμιτ εξελέγη στο Φόλκετινγκ, δηλαδή στο δανικό κοινοβούλιο, ενώ λίγο αργότερα εξελέγη και πρόεδρος του Σοσιαλδημοκρατικού κόμματος, κερδίζοντας τον αντίπαλό της Φρανκ Γένσεν. 
Ήταν αρχηγός της αξιωματικής αντιπολίτευσης μέχρι το Σεπτέμβριο του 2011, όπου και κέρδισε τον αρχηγό του Φιλελεύθερου Κόμματος Λαρς Λόκε Ράσμουσεν και εξελέγη πρωθυπουργός της Δανίας, θέση που ανέλαβε στις 3 Οκτωβρίου του 2011.  1  2 
Η Τόρνινγκ-Σμιτ οδήγησε το κόμμα της στις πρόωρες γενικές εκλογές του 2015 3  κατά τις οποίες το κόμμα της αύξησε το ποσοστό του σε ψήφους και σε έδρες, όμως το αριστερό μπλοκ ηττήθηκε από το δεξιό. Η ίδια ανακοίνωσε την παραίτησή της από την πρωθυπουργία και από την ηγεσία του κόμματος των Σοσιαλδημοκρατών, αμέσως μετά τις εκλογές. 4 
