Το Σχετικά με τον Σμιντ  είναι μια αμερικανική κωμική-δραματική ταινία του 2002 σε σενάριο και σκηνοθεσία του Αλεξάντερ Πέιν με πρωταγωνιστή τον Τζακ Νίκολσον στον ομώνυμο ρόλο. Στην ταινία πρωταγωνιστούν επίσης οι Χόουπ Ντέιβις, Ντέρμοτ Μαλρόνεϊ και Κάθι Μπέιτς. Βασίζεται πολύ χαλαρά στο ομότιτλο μυθιστόρημα του Λουίς Μπέγκλεϊ . Το Σχετικά με τον Σμιντ έκανε πρεμιέρα στις 13 Δεκεμβρίου 2002 από την εταιρεία New Line Cinema. Η ταινία γνώρισε εμπορική και κριτική επιτυχία και έβγαλε 105.834.556 δολάρια με προϋπολογισμό 30 εκατομμυρίων δολαρίων. Το Σχετικά με τον Σμιντ κυκλοφόρησε σε DVD και VHS. Κυκλοφόρησε σε Blu-ray για πρώτη φορά στις 3 Φεβρουαρίου 2015.
Ο Γουόρεν Σμιντ αποσύρεται από τη θέση του αναλογιστή στη Woodmen of the World, μια ασφαλιστική εταιρεία στην Όμαχα της Νεμπράσκα. Μετά από το δείπνο προς τιμήν της συνταξιοδότησής του, ο Σμιντ δυσκολεύεται να προσαρμοστεί στη νέα του ζωή, νιώθοντας άχρηστος. Βλέπει μια τηλεοπτική διαφήμιση για ένα πρόγραμμα για τα παιδιά της Αφρικής, το Plan USA, και αποφασίζει να γίνει ανάδοχος ενός παιδιού. Σύντομα λαμβάνει ένα πακέτο με πληροφορίες και με μια φωτογραφία του ανάδοχου παιδιού του, ενός μικρού Τανζανού ονόματι Ντούγκου Ούμπο, στον οποίο αφηγείται τη ζωή του σε μια σειρά από ειλικρινή, χειμαρρώδη γράμματα.
Ο Σμιντ επισκέπτεται τον νεαρό διάδοχό του στην ασφαλιστική εταιρεία για να προσφέρει τη βοήθειά του, αλλά η προσφορά απορρίπτεται ευγενικά. Φεύγοντας από το κτίριο, ο Σμιντ βλέπει το περιεχόμενο και τους φακέλους του γραφείου του, το σύνολο της καριέρας του, στον κάδο των σκουπιδιών.
Περιγράφει στον Ντούγκου τη μακροχρόνια αποξένωσή του από την Χέλεν, τη σύζυγό του, η οποία ξαφνικά πεθαίνει από θρόμβωση στον εγκέφαλο, αμέσως μετά την αγορά ενός αυτοκινούμενου οχήματος. Η Τζίνι, η μοναχοκόρη του και ο αρραβωνιαστικός της, Ράνταλ Χέρτζελ, έρχονται από το Ντένβερ. Τον παρηγορούν στην κηδεία, αλλά η Τζίνι αργότερα τον κατηγορεί επειδή θεωρούσε τη γυναίκα του δεδομένη, αρνούμενος να πληρώσει πλήρως για την αγορά του ατυοκινούμενου οχήματος  και θάβοντάς τη με φτηνό φέρετρο. Εκείνος της ζητά να γυρίσει στο σπίτι για να τον φροντίζει, αλλά εκείνη αρνείται. Εντωμεταξύ, ο Ράνταλ προσπαθεί να τον παρασύρει σε ένα επιχειρηματικό σχήμα πυραμίδας.
Ο Σμιντ αισθάνεται ότι η κόρη του θα μπορούσε να βρει κάποιον καλύτερο από τον Ράνταλ, που είναι πωλητής στρωμάτων. Αφού φύγει το ζευγάρι, ο Σμιντ κυριεύεται από τη μοναξιά. Σταματάει να πλένεται, κοιμάται μπροστά στην τηλεόραση και πηγαίνει για ψώνια με παλτό πάνω από τις πιτζάμες αγοράζοντας κατεψυγμένα τρόφιμα. Στην ντουλάπα της γυναίκας του ανακαλύπτει κρυμμένα ερωτικά γράμματα που αποκαλύπτουν την πολύχρονη σχέση της με τον Ρέι, έναν κοινό φίλο. Έξαλλος, ο Σμιντ μαζεύει όλα τα υπάρχοντά της και τα δωρίζει σε φιλανθρωπίες. Στη συνέχεια συμπεριφέρεται θυμωμένα τον Ρέι για την προδοσία του.
Αποφασίζει να κάνει ένα ταξίδι μόνος του με το νέο του όχημα για να επισκεφτεί την κόρη του και να την πείσει να μην παντρευτεί τον Ράνταλ. Λέει στην Τζίνι ότι πάει από νωρίς για τον γάμο, αλλά εκείνη ξεκαθαρίζει ότι δεν τον θέλει εκεί πριν από την τελετή. Ο Σμιντ αποφασίζει να επισκεφτεί μέρη από το παρελθόν του, όπως την πανεπιστημιούπολη και την αδελφότητα του κολεγίου του στο Πανεπιστήμιο του Κάνσας και το χωριό του στη Νεμπράσκα. Τη θέση του πατρικού του σπιτιού έχει πάρει ένα κατάστημα ελαστικών. Ενώ βρίσκεται σε κάμπινγκ τροχόσπιτων, προσκαλείται για δείπνο από ένα φιλικό και συμπαθητικό ζευγάρι. Όταν ο άντρας φεύγει για να αγοράσει μπίρα, ο Σμιντ ρίχνεται στη γυναίκα του και φεύγει τρομοκρατημένος όταν εκείνη απορρίπτει κατηγορηματικά την κίνησή του.
Καθισμένος στην οροφή του οχήματός του μια έναστρη νύχτα, ο Σμιντ συγχωρεί τη μακαρίτισσα τη γυναίκα του για τη σχέση της και της ζητά συγγνώμη για τις δικές του αποτυχίες ως σύζυγος. Εκείνη τη στιγμή, μένει έκπληκτος  βλέποντας μια φωτεινή ράβδο μετεωρίτη στον ουρανό ως πιθανό σημάδι ότι η Χέλεν τον συγχωρεί.
Νιώθοντας γεμάτος ενέργεια, ο Σμιντ φτάνει στο Ντένβερ, όπου μένει στο σπίτι της Ρομπέρτας, μητέρας του Ράνταλ. Τρομοκρατείται από την εκκεντρική, κοινωνικά περίεργη και ταξικά κατώτερη οικογένεια του Ράνταλ  και προσπαθεί ανεπιτυχώς να αποτρέψει την Τζίνι από το γάμο. Ο Σμιντ πιάνεται στην πλάτη μετά από ύπνο στο στρώμα νερού του Ράνταλ, κάτι που εξοργίζει την Τζίνι. Η Ρομπέρτα διαβεβαιώνει τον Σμιντ ότι ένα μούλιασμα στο υδρομασάζ της θα βοηθήσει την πλάτη του, αλλά εκείνος φεύγει μόλις η γυμνή Ρομπέρτα του ρίχνεται στη μπανιέρα. Την επόμενη μέρα, ο Σμιντ, εξαντλημένος από μια ανήσυχη νύχτα, παρευρίσκεται στο γάμο και εκφωνεί μια ευγενική ομιλία στη δεξίωση, κρύβοντας την αποδοκιμασία του.
Επιστρέφοντας στο σπίτι από το Ντένβερ, ο Σμιντ γράφει γράμμα στον Νντούγκου. Ο Σμιντ αμφισβητεί ό,τι έχει καταφέρει στη ζωή, θρηνώντας επειδή θα πεθάνει σύντομα και επειδή η ζωή του δεν έχει κάνει καμία διαφορά σε κανέναν και τελικά είναι σαν να μην υπήρξε ποτέ.
Ένας σωρός από γράμματα τον περιμένει στο σπίτι. Ο Σμιντ ανοίγει ένα γράμμα από την Τανζανία. Είναι από μια καλόγρια, η οποία γράφει ότι ο Νντούγκου είναι έξι ετών και δεν μπορεί να διαβάσει και να απαντήσει μόνος του στα γράμματα του Σμιντ, αλλά τα εκτιμά πολύ την οικονομική υποστήριξη του Σμιντ. Επισυνάπτεται ένα σκίτσο φτιαγμένο από τον Νντούγκου, που δείχνει δύο χαμογελαστές φιγούρες, μία μεγάλη και μία μικρή, που κρατιούνται χέρι χέρι μια ηλιόλουστη μέρα. Ο Σμιντ δακρύζει από συγκίνηση.
Το σενάριο του Πέιν για το Σχετικά με τον Σμιντ ήταν αρχικά ένα πρωτότυπο σενάριο που γράφτηκε χρόνια πριν δημοσιευτεί το μυθιστόρημα του Μπέγκλεϊ. Σύμφωνα με τον Πέιν, το σενάριό του αφορούσε «έναν ηλικιωμένο που συνταξιοδοτείται και συνειδητοποιεί πόσο έχει σπαταλήσει τη ζωή του και θέλει με κάποιο τρόπο να ξεκινήσει από την αρχ ή- Ο πρωτάρης σε ηλικία εξήντα πέντε ετών». Ο Πέιν ολοκλήρωσε το σενάριο το 1991 και το πρόσφερε στην Universal Pictures, αλλά το στούντιο το απέρριψε. Μετά τη δημοσίευση του μυθιστορήματος του Μπέγκλεϊ το 1996, ο Πέιν αποφάσισε να συνδυάσει το σενάριό του με την πλοκή του μυθιστορήματος, κάνοντάς έτσι μια διασκευή. 
Τα γυρίσματα πραγματοποιήθηκαν μέσα σε δύο μήνες σε αρκετές πόλεις της Νεμπράσκα, όπως Όμαχα, Νεμπράσκα Σίτι, Μίντεν, Κίρνι και Λίνκολν. Η Όμαχα επιλέχθηκε επειδή εκεί μεγάλωσε ο Πέιν. Τουλάχιστον μία σκηνή γυρίστηκε στο Ντένβερ, όπου ο Νίκολσον οδηγεί μπροστά από το περίφημο θέατρο Όγκντεν που βρίσκεται στην οδό 935 E Colfax. Τα γυρίσματα ολοκληρώθηκαν τον Μάιο του 2001.  1 
