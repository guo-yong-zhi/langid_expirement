Το Ταλαμόνε  , είναι πόλη της Τοσκάνης, στην δυτική ακτή της κεντρικής Ιταλίας, και αποτελεί κοινότητα του δήμου του Ορμπετέλο, της επαρχίας του Γκροσέτο. Σύμφωνα με την παράδοση την πόλη Τελαμών ίδρυσε ο Τελαμώνας κατά την επιστροφή του μετά την Αργοναυτική εκστρατεία.
Το Ταλαμόνε προσεγγίζεται εύκολα μέσω της Via Aurelia, και απέχει περίπου 25 χιλιόμετρα από το Γκροσσέτο και 10 χιλιόμετρα από το Ορμπετέλο.  
Το χωριό βρίσκεται σε ένα βραχώδες ακρωτήριο στο νοτιότερο όριο του φυσικού πάρκου Maremma, σε κυρίαρχη θέση κατά την ακτή στο δρόμο για την πόλη Μόντε Αρτσεντάριο .   
Η περιοχή διακρίνεται για την παρουσία πανίδας χαρακτηριστικής της Μεσογείου, και για τις μεγάλες παραλίες με άμμο, κατάφυτες με πεύκα.  
Στην τοποθεσία υπήρχε αρχαία πόλη κατά την ετρουσκική περίοδο, η οποία και είδε την αποφασιστική μάχη του Τελαμώνα το 225 π.Χ. μεταξύ των Ρωμαίων και των Κελτικών ορδών που κατευθύνονταν στη Ρώμη.  
Το Ταλαμόνε ισοπεδώθηκε εκ θεμελίων από τον Σύλλα για την υποστήριξη των κατοίκων του στον Μάριο στην προσπάθειά του να βαδίσει εναντίον της Ρώμης μετά την επιστροφή του από την εξορία του στην Αφρική, το 87 π.Χ., όταν είχε αποβιβαστεί στο λιμάνι του Ταλαμόνε.   
Το Ταλαμόνε όπως και το Ορμπετέλο δεν άφησαν ιστορικά ίχνη μέχρι τον ύστερο Μεσαίωνα, και ομοίως πέρασαν στην κατοχή  της οικογένειας Aldobrandeschi και της Δημοκρατίας της Σιένα, μέχρι το 1559 όταν η περιοχή παραχωρήθηκε στην Ισπανία και αποτέλεσε μέρος του Κράτους των  Πρεζίντι .
Το λιμάνι της πόλης αποτέλεσε σταθμό κατά τη διάρκεια της αποστολής του Νέλσονα στην Αίγυπτο το 1798, ενώ και ο ίδιος ο Ναπολέων το αναφέρει ως "Tagliamon στην ακτή της Τοσκάνης". Το όνομα της πόλης είναι επίσης συνδεδεμένο με τον Τζουζέπε Γκαριμπάλντι και την Εκστρατεία των Χιλίων το 1860. Στον δρόμο προς τη Σικελία, σταμάτησε εκεί για να ανεφοδιαστεί σε νερό και όπλα.
Στα περίχωρα του Ταλαμόνε βρίσκεται η νοτιότερη είσοδος στο Φυσικό Πάρκο του Maremma, από όπου υπάρχουν μερικά εκπληκτικά φυσικά μονοπάτια.   
Η τοπική παραλία του Ταλαμόνε έχει γίνει πολύ δημοφιλής για το σπορ kitesurfing. 
Το 2008 ήταν ένα από τα μέρη γυρίσματος της ταινίας του Τζέιμς Μποντ Quantum of Solace.
Συντεταγμένες: 42°33′18″N 11°07′58″E  /  42.555056°N 11.132755°E  / 42.555056; 11.132755
