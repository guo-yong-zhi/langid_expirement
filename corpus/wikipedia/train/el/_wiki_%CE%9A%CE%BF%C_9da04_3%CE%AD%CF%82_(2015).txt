Βουλευτικές εκλογές διεξήχθησαν στις Κομόρες στις 25 Ιανουαρίου 2015 , μαζί με τις τοπικές εκλογές. Οι εκλογές θεωρήθηκαν ως ένα τεστ για τη  δημοτικότητα του πρώην προέδρου Αχμέντ Αμπντάλα Σαμπί, ο οποίος θα διεκδικήσει ξανά την εκλογή του στο προεδρικό αξίωμα, στις εκλογές του 2016. 1  Σε περιφέρειες όπου κανείς από τους υποψηφίους δεν συγκέντρωσε το απαιτούμενο ποσοστό στον πρώτο γύρο, διεξήχθη και δεύτερος γύρος, στις 22 Φεβρουαρίου. 2  Τα πρώτα αποτελέσματα από τον πρώτο γύρο έγιναν γνωστά στις 26 Ιανουαρίου και κατέδειξαν την υποστήριξη στο φιλοϊσλαμικό κόμμα Juwa. 3  Στις εκλογές προηγήθηκε η Ένωση για την Ανάπτυξη των Κομορών, κερδίζοντας τις 8 επί συνόλου 24 εδρών στη Συνέλευση της Ένωσης.
Η θητεία της Συνέλευσης της Ένωσης, τα μέλη της οποίας είχαν εκλεγεί στις εκλογές του 2009, θα έληγε τον Απρίλιο του 2014, όμως παρατάθηκε. 4  Οι εκλογές προγραμματίστηκε αρχικά να διεξαχθούν στις αρχές Νοεμβρίου του 2014, όμως τον Σεπτέμβριο ο πρόεδρος  Ικιλιλού Ντοϊνέν ανακοίνωσε ότι η διεξαγωγή τους θα καθυστερούσε ως τις 28 Δεκεμβρίου, με τον 2ο γύρο να ορίζεται για την 1η Φεβρουαρίου. 4  Εν συνεχεία αναβλήθηκαν ξανά και τελικά ο πρώτος γύρος των εκλογών διεξήχθη στις 25 Ιανουαρίου 2015. 5  
Η προεκλογική εκστρατεία ξεκίνησε επίσημα στις 25 Δεκεμβρίου. Συνολικά 878 υποψήφιοι διεκδίκησαν την ψήφο των 275.348 ψηφοφόρων σε 708 εκλογικά τμήματα, ενώ δεν ψήφισαν οι Κομοριανοί του εξωτερικού. 1  Για τις τοπικές εκλογές , ο αριθμός των υποψηφίων έφτασε τους 353. 6 
Τα 33 μέλη της Συνέλευσης της Ένωσης εκλέγονται με δύο μεθόδους: τα 18 εκλέγονται άμεσα σε μονοεδρικές περιφέρειες με  τη χρήση του συστήματος 2 γύρων, ενώ 15 μέλη εκλέγονται από τις συνελεύσεις των αυτόνομων νήσων. 7  Τα τρία νησιά είναι το Ανζουάν, η Μεγάλη Κομόρα και το Μοελί.
Στις 22 Φεβρουαρίου διεξήχθη ο δεύτερος γύρος των εκλογών, ο οποίος κύλησε γενικά ήρεμα, με εξαίρεση κάποια μικροεπεισόδια ανάμεσα σε υποστηρικτές αντίπαλων κομμάτων σε εκλογικά κέντρα. 8 
