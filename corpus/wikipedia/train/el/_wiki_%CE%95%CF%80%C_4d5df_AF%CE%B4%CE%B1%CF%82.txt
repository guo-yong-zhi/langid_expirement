Η επαρχία Παρνασσίδας ήταν μία από τις δύο επαρχίες του Νομού Φωκίδας στην Στερεά Ελλάδα. Καταλάμβανε το ανατολικό τμήμα του νομού και συνόρευε στα δυτικά με την Επαρχία Δωρίδας και ανατολικά με την Βοιωτία και την Φθιώτιδα όπου με την τελευταία συνόρευε και στα βόρεια. Έδρα της ήταν η Άμφισσα. 
Δημιουργήθηκε αρχικά με την διοικητική διαίρεση του 1833 ως μία από τις τέσσερις αρχικά επαρχίες του Νομού Φωκίδας και Λοκρίδας 1 . Καταργήθηκε στην συνέχεια με την διοικητική διαίρεση του 1836 η οποία κατήργησε προσωρινά το νομαρχιακό σύστημα και επανασυστάθηκε το 1848. Με την διάσπαση του Νομού Φωκίδας και Φθιώτιδας το 1899 αποτέλεσε μία από τις δύο επαρχίες του Νομού Φωκίδας. 
Η επαρχία στην συνέχεια παρέμεινε αμετάβλητη μέχρι την κατάργησή της το 1997 με το Σχέδιο «Καποδίστριας». 
Με το Σχέδιο «Καλλικράτης» που ακολούθησε το 2011, τα εδάφη της επαρχίας αποτέλεσαν πάλι αυτοδιοικούμενη μονάδα ως μέρος του Δήμου Δελφών.
