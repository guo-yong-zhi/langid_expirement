Η Κέλλυ Κλάρκσον  είναι Αμερικανίδα τραγουδίστρια και τραγουδοποιός της ποπ και της ροκ. Η καταγωγή της είναι ελληνική και ιρλανδική. Η Κέλλυ ήρθε στην δημοσιότητα της από την συμμετοχή της στο τηλεοπτικό σόου American Idol από το οποίο στέφθηκε νικήτρια της πρώτης σαιζόν.
Έχει κυκλοφορήσει 5 μέχρι στιγμής άλμπουμ, το ντεμπούτο άλμπουμ της Thankful του 2003, το Breakaway του 2005 που την καθιέρωσε στην μουσική βιομηχανία, το πιο προσωπικό My December του 2007, το All I Ever Wanted του 2009 και το Stronger του 2011. Και τα πέντε άλμπουμ έχουν δεχτεί θετική ανταπόκριση και επιτυχία τόσο σε κοινό όσο και σε κριτικούς με τα τραγούδια της να πιάνουν υψηλές θέσεις στα παγκόσμια τσαρτ.
Μέσα στην δεκαετή καριέρα της έχει χαρακτηριστεί ως το πιο επιτυχήμενο Αμερικανικό Είδωλο, με τις παγκόσμιες πωλήσεις των άλμπουμ της να ξεπερνούν τα 24 εκατομμύρια αντίτυπα παγκοσμίως και τα σινγκλ της τα 37. Το 2004, πήρε την πρώτη υποψηφιότητά της για Γκράμι καλύτερης Γυναικείας Ποπ Ερμηνείας, για το τραγούδι "Miss Independent". Το 2006, κέρδισε 2 Γκράμι, για την ερμηνεία της στο "Since U Been Gone" και για το δεύτερό της άλμπουμ, "Breakaway" ενώ έχει λάβει υποψηφιότητα άλλες τέσσερις. Έχει κερδίσει 4 βραβεία από τα American Awards και 12 βραβεία από το Billboard όπως επίσης και το βραβείο  Women's World το 2009. Έχει επίσης καταλάβει την 14η θέση στην κατάταξη των πιο επιτυχημένων καλλιτεχνών της δεκαετίας του 2000.
Η Κλάρκσον έγινε διάσημη παγκοσμίως όταν νίκησε το American Idol 1, τον Σεπτέμβριο του 2002. Αμέσως υπέγραψε συμβόλαιο αξίας ενός εκατομμυρίου δολαρίων με την δισκογραφική εταιρεία RCA Records, στην οποία παραμένει μέχρι σήμερα. Η νικητήρια μπαλάντα της το βράδυ του τελικού, αποτέλεσε και το πρώτο σινγκλ της με τίτλο A Moment Like This που κυκλοφόρησε τον Οκτώβριο του 2002, και σημείωσε παγκόσμιο ρεκόρ ανεβαίνοντας μέσα σε μια εβδομάδα από το No. 52 στο No. 1 με πωλήσεις πάνω από 236.000 αντίτυπα, καταρρίπτοντας έτσι το ρεκόρ των Beatles.
Σύμφωνα με τους κανόνες του American Idol, οι δύο κορυφαίοι τραγουδιστές του διαγωνισμού, θα πρωταγωνιστούσαν σε μία ταινία. Η Κλάρκσον και ο δεύτερος νικητής, Τζάστιν Γκουαρίνι, πρωταγωνίστησαν στην ταινία "From Justin to Kelly", η οποία παρά την επιτυχία του μουσικού διαγωνισμού, είχε μόλις $ 5.000.000 εισπράξεις και δέχτηκε κακές κριτικές.
Στις 15 Απριλίου 2003, το πρώτο άλμπουμ της Κέλλυ κυκλοφόρησε στην βόρεια Αμερική και ανέβηκε αμέσως στο Νο.1, πουλώντας 297.000 αντίτυπα την πρώτη του εβδομάδα. Το άλμπουμ έφτασε να γίνει 2 φορές πλατινένιο στις ΗΠΑ με πωλήσεις σχεδόν 3.000.000 αντίτυπα και πλατινένιο στον Καναδά. Το cd δεν είχε τόση επιτυχία σε άλλες χώρες, ωστόσο ανέβηκε στο Νο.19 στην Ιαπωνία, στο Νο.41 στο Ηνωμένο Βασίλειο και στο Νο.33 στην Αυστραλία.
Το δεύτερο σινγκλ του άλμπουμ, "Miss Independent", το οποίο κυκλοφόρησε τον Μάιο του 2003, έγινε μεγάλη ραδιοφωνική επιτυχία στις Η.Π.Α. Το τραγούδι πλησίασε στην κορυφή των τσαρτ όπου και αν κυκλοφόρησε: Νο.9 στις Η.Π.Α., Νο.6 στο Ηνωμένο Βασίλειο, Νο.6 στον Καναδά και Νο.3 στην Αυστραλία. Μάλιστα, κέρδισε μια υποψηφιότητα για Γκράμι το 2004, το οποίο όμως απέσπασε τελικά η Κριστίνα Αγκιλέρα για το τραγούδι Beautiful. Τα επόμενα δύο σινγκλ, "Low" και "The Trouble with Love is", δεν είχαν ανάλογη επιτυχία στην Αμερική και στην Ευρώπη όμως πήγαν καλύτερα στην Αυστραλία και τον Καναδά. Μάλιστα, ενώ το "Low" έφτασε μόλις στο Νο.58 στις Η.Π.Α., στον Καναδά έγινε πλατινένιο και έφτασε ως το Νο. 2. Το "Τhe Trouble with Love is" με την σειρά του χρησιμοποιήθηκε ως τραγούδι τίτλων στην ταινία Η αγάπη είναι .
Το Thankful έχει πουλήσει 4,5 εκατομμύρια αντίτυπα παγκοσμίως.
Για το δεύτερο άλμπουμ της, η Κέλλυ αναλμβάνει πιο δημιουργικό ρόλο, γράφοντας έξι από τα δώδεκα τραγούδια του άλμπουμ και με συνεργασίες με μέλη των Evanescence και την Αβρίλ Λαβίν στην δημιουργία, κινείται σε πιο ροκ εδάφη, ξεφεύγοντας λίγο από το στυλ του American Idol.
Το καλοκαίρι του 2004, το τραγούδι "Breakaway" επιλέγεται από την Disney ως το σάουντρακ της ταινίας "Το ημερολόγιο μιας πριγκίπισσας 2: Βασιλικοί αρραβώνες". Το τραγούδι κυκλοφορεί και ανεβαίνει στο #6 του Billboard Hot 100, και στο #1 στο Adult Contemporary του Billboard. Παρέμεινε στο #1 για σχεδόν 6 μήνες και μοιράζεται με το "A New Day Has Come" της Σελίν Ντιόν, το παγκόσμιο ρεκόρ για την μεγαλύτερη παραμονή στην κορυφή του τσαρτ. Παράλληλα παρέμεινε στα τσάρτ του Hot 100 για παραπάνω από ένα χρόνο και έγινε χρυσό χάρη στις υψηλές πωλήσεις του. Σχετική επιτυχία είχε και στον Καναδά, την Ευρώπη και την Αυστραλία.
Λόγω της επιτυχίας του τραγουδιού, η δισκογραφική εταιρεία της Κλάρκσον αποφασίζει να δώσει τον ίδιο τίτλο και στο επερχόμενο άλμπουμ της. Το άλμπουμ κυκλοφρορεί στις 30 Νοεμβρίου του 2004 και κάνει την είσοδό του στο #3 στο Billboard 200 πουλώντας 250.000 αντίτυπα την πρώτη εβδομάδα. Το "Breakaway" θα παραμείνει για πάνω από 2 χρόνια στο τσαρτ και για τουλάχιστον 60 εβδομάδες στο τοπ 20. Συμπεριλαμβάνεται στα 4 άλμπουμ που το έχουν πετύχει ποτέ στην ιστορία. Ανάλογη επιτυχία ωστόσο θα σημειώσει και πσγκοσμίως κατακτώντας την τρίτη θέση σε Ηνωμένο Βασίλειο και Βέλγιο και την δεύτερη σε Αυστραλία αλλά και Ελλάδα. Οι πωλήσεις στις Η.Π.Α. ξεπερνούν τα 6.000.000 αντίτυπα κάνοντας το άλμπουμ έξι φορές πλατινένιο, ενώ οι παγκόσμιες πωλήσεις του αγγίζουν τα 12.000.000 κάνοντάς το ένα από τα επιτυχημένα άλμπουμ της δεκαετίας και το πιο επιτυχημένο άλμπουμ που έχει κυκλοφορήσει ποτέ υποψήφιος του American Idol.  To 2010 μάλιστα θα αναδειχθεί από το Billboard το 29ο πιο επιτυχημένο άλμπουμ της δεκαετίας 2000-2010.
Μέρος της τόσο μεγάλης επιτυχίας αποδίδεται στα επόμενα σίνγκλ της, "Since U Been Gone", "Behind These Hazel Eyes" και "Because of You". To "Since U Been Gone" με κορυφαίες καταξιώσεις παγκοσμίως, καθιέρωσε την Κλάρκσον στον μουσικό χώρο διεθνώς, της χάρισε αρκετά βραβεία και δημοσιότητα, δέχθηκε πολύ θετικές κριτικές και συμμετοχές στις λίστες με τα καλύτερα τραγούδια όλων των εποχών και παρέμεινε στο αμερικανικό τσαρτ για 109 εβδομάδες. Κυκλοφόρησε ως πρώτο σινγκλ του άλμπουμ σε ορισμένες χώρες και πέτυχε την δεύτερη θέση στα τσαρτ των Η.Π.Α., την τρίτη στην Αυστραλία και την πέμπτη στο Ηνωμένο Βασίλειο. Το μουσικό περιοδικό Rolling Stone το κατατάσσει στα 500 καλύτερα τραγούδια όλων των εποχών στην θέση 482 και στην θέση 18 για την δεκαετία. Ακολουθώντας παρόμοια πορεία το επόμενο σινγκλ "Behind These Hazel Eyes" που θα κυκλοφορήσει μέσα στο 2005, θα γίνει παγκόσμια γνωστό με κατακτήσεις στο τοπ 10 των τσαρτ όλου του κόσμου  και θα γίνει μεγάλο ραδιοφωνικό χιτ σε πολλές χώρες όπως και στην Ελλάδα. Στην συγγραφή του τραγουδιού συνετέλεσε και η ίδια η Κλάρκσον με τους στίχους να εμπνέονται από την προσωπική της ζωή, όπως και στην περίπτωση του "Because of You" που κυκλοφόρησε το καλοκαίρι του ίδιου χρόνου. Η Κλάρκσον έγραψε κάποιους από τους στίχους του "Because of You" σε ηλικία μόλις 16 ετών για να αντιμετωπίσει το διαζύγιο των γονιών της. Το τραγούδι κέρδισε διθυραμβικές κριτικές κυρίως για την συναισθηματική ερμηνεία ενώ έγινε μεγάλη εμπορική και ραδιοφωνική επιτυχία ανά τον κόσμο με επίσης υψηλές θέσεις στα τσαρτ. Το βιντεοκλίπ για το τραγούδι βραβεύτηκε από το MTV για το καλύτερο μουσικό βίντεο του 2005 .
Η επιτυχία του άλμπουμ θα συνεχίσει και το 2006 με το "Walkaway" το πέμπτο και τελευταίο σινγκλ του άλμπουμ. Χωρίς να φτάνει τα προηγούμενα σινγκλ του "Breakaway", το τραγούδι αυτό θα γίνει χρυσό στην Αμερική και θα πιάσει θέσεις στην 20άδα των τσαρτ παγκοσμίως, ενώ συμπεριλαμβάνεται στις επόμενες περιοδείες της Κλάρκσον που το χαρακτηρίζει ένα από τα αγαπημένα της.
Μέχρι στιγμής, το "Breakaway" είναι 7 φορές πλατινένιο στην Αυστραλία με πάνω από 490.000 πωλήσεις, 2πλα πλατινένιο στην Ευρώπη με 2.000.000 πωλήσεις και 4 φορές πλατινένιο στο Ηνωμένο Βασίλειο με πωλήσεις που ξεπερνούν το 1.500.000 αντίτυπα. Το "Breakaway" της χαρίζει πολλά βραβεία μεταξύ των οποίων δύο Γκράμι και άλλες τόσες υποψηφιότητες. Με πέντε χιτ-σινγκλς όλα επιτυχημένα, και κέρδη πάνω από $100.000.000 κέρδη από τις πωλήσεις του "Breakaway" για την εταιρία της Κλάρκσον, το "Breakaway" είναι το πιο επιτυχημένο άλμπουμ της Κέλλυ προς το παρόν. Παράλληλα το άλμπουμ συνοδεύτηκε από την παγκόσμια περιοδεία της,  η οποία συγκέντρωσε τουλάχιστον $40.000.000. Για το τρίτο άλμπουμ της, η Κέλλυ ανέλαβε πλήρως τον δημιουργικό έλεγχο του άλμπουμ, ξεκινώντας την συγγραφή των τραγουδιών το 2006, κατά την διάρκεια της περιοδείας της Breakaway World Tour, σε μια περίοδο που ένιωθε πολύ καταπονημένη και εξαντλημένη τόσο σωματικά όσο και ψυχικά. Η ίδια αναφέρει για εκείνη την περίοδο ότι έφτασε στο χαμηλότερο σημείο της στην ζωή και την καριέρα της και ότι η δημιουργία τραγουδιών της προσέφερε κάποιο είδος θεραπείας. Ωστόσο, τα τραγούδια αυτά φαίνεται ότι δεν άφησαν ικανοποιημένο τον επικεφαλής της Sony-BMG, Clive Davis, ο οποίος έκρινε τα τραγούδια πολύ σκοτεινά και αρνητικά και πρότεινε την αντικατάσταση κάποιων τραγουδιών  με κομμάτια πιο εμπορικά της επιλογής του, έναντι $10.000.000. Η Κλάρκσον αρνήθηκε κατηγορηματικά αναφέροντας ότι γνωρίζει ότι οι πωλήσεις του τρίτου άλμπουμ μπορεί να μην φτάσουν τα επίπεδα του "Breakaway", ωστόσο θα ήθελε να αυτός ο δίσκος να είναι πιο προσωπικός, ένας "δίσκος του καλλιτέχνη"  και γι´αυτό είχε αποφασίσει να αναμειχθεί στην δημιουργία όλων των κομματιών του άλμπουμ. Οι διαμάχες θα λήξουν λίγες εβδομάδες μετά την κυκλοφορία του άλμπουμ με ανακοίνωση της ίδιας της Κλάρκσον η οποία δίνοντας τέλος στις φημολογίες εξηγεί ότι παρότι υπήρξαν διαφωνίες δεν παύει να εκτιμά και να αναγνωρίζει την σημασία και προσφορά των ανθρώπων με τους οποίους συνεργάζεται και ότι τα γεγονότα μεγιστοποιήθηκαν από τα μέσα.
Έτσι τον Απρίλιο του 2007, θα κυκλοφορήσει το νέο της τραγούδι "Never Again" το οποίο θα αποτελέσει το πρώτο της σινγκλ από το επερχόμενο τρίτο άλμπουμ της "Μy December". To "Never Again" θα κατακτήσει γρήγορα μια θέση στην δεκάδα στα παγκόσμια τσαρτ, ανεβαίνοντας στο #8 στην Αμερική, το #5 στην Αυστραλία και το #9 σε Καναδά και Ηνωμένο Βασίλειο ενώ στην Ελλάδα έφτασε το #15. Παρά την επιτυχία του ωστόσο και σε αντίθεση με τα προηγούμενα τραγούδια της, το "Νever Again" δεν στηρίχθηκε από μεγάλη ραδιοφωνική αναπαραγωγή και απομακρύνθηκε από τους σταθμούς γρήγορα. Από την άλλη αναδείχθηκε χρυσό στην Αμερική με 1.106.000 πωλήσεις και έχει πάνω από 1.080.000 ψηφιακά "κατεβάσματα" ως τώρα.
Το "My December" κυκλοφόρησε στις 26 Ιουνίου του 2007 στην Αμερική και κάποιες μέρες νωρίτερα στον υπόλοιπο κόσμο. Παρά την μη εμπορική φύση του, το άνοιγμα του ήταν συγκρίσιμο με τα δύο προηγούμενα άλμπουμ. Στο ντεμπούτο του ανέβηκε στην δεύτερη θέση του αμερικανικού τσαρτ, μια θέση πάνω από το "Breakaway", πουλώντας πάνω από 295.000 αντίτυπα στην Αμερική και 400.000 παγκοσμίως πετυχαίνοντας την δεύτερη θέση του βρετανικού τσαρτ και την τέταρτη θέση στην Αυστραλία. Μετά από δύο εβδομάδες κυκλοφορίας θα γίνει χρυσό στην Αμερική με 500.000 πωλήσεις ενώ γίνεται πλατινένιο στην Αυστραλία , στο Ηνωμένο Βασίλειο , στην Ελβετία  και 3 φορές πλατινένιο στην Ιρλανδία , 2 φορές πλατινένιο στον Καναδά  και χρυσό σε πολλές άλλες χώρες. Τέλος, στις 12 Δεκεμβρίου του 2007, το My December έγινε πλατινένιο και στις Η.Π.Α, αφού συγκέντρωσε πάνω από 1.100.000 πωλήσεις και ψηφίστηκε ως το πέμπτο καλύτερο άλμπουμ για το 2007 από τους αναγνώστες του Billboard. Σήμερα, οι παγκόσμιες πωλήσεις του My December ξεπερνούν τα 2 εκατομμύρια.
Οι κριτικές που δέχθηκε το "My December" ήταν στο σύνολο τους θετικές με πολλούς να επαινούν τις φωνητικές ικανότητες της Κλάρκσον, την συγγραφική της ικανότητα, τα τραγούδια και το νεύρο της, ενώ άλλοι ανέφεραν ότι κάνει ένα καλλιτεχνικό ανοδικό βήμα. Επόμενα σινγκλ από το άλμπουμ είναι το "Sober", το οποίο κυκλοφόρησε δύο εβδομάδες πριν από το άλμπουμ και παρ´ότι αποτελεί το πιο αποτυχημένο στα τσαρτ τραγούδι της Κλάρκσον , συχνά αναφέρεται ως αγαπημένο των θαυμαστών και λαμβάνει εξαιρετική αποδοχή στις ζωντανές της εμφανίσεις. Ακόμα, το περιοδικό Slant το ανέδειξε ως το 29ο καλύτερο τραγούδι του 2007 ενώ αποθεώθηκε στην συναυλία του Live Earth. Άλλα σινγκλ αποτελούν το "One Minute" και το "Don't Waste Your Time" που δεν σημείωσαν μεγάλη επιτυχία.
Για την προώθηση του "My December" μια σειρά συναυλιών οργανώθηκε πριν την κυκλοφορία του άλμπουμ, από τον Απρίλιο του 2007 σε μεγάλα στάδια για την Βόρεια Αμερική, ωστόσο λόγω χαμηλών πωλήσεων και των διαφωνιών με την εταιρία, η Κέλλυ αναγκάστηκε να την ακυρώσει περιγράφοντας ότι ήταν πολλά πολύ σύντομα. Αντ´αυτού τον Σεπτέμβριο του 2007, ξεκίνησε η περιοδεία της "Μy December Tour" σε μικρότερους χώρους οι οποίοι ήταν sold out στην μεγάλη πλειοψηφία τους.
Το τέταρτο άλμπουμ της Κλάρκσον, "All I Ever Wanted" κυκλοφόρησε τον Μάρτιο του 2009. Κατά την ηχογράφησή του συνεργάστηκε με τον Ryan Tedder  τους Dr. Luke και Max Martin  και άλλους ενώ 2 τραγούδια ήταν γραμμένα από την Katy Perry και 6 από τα 14 τραγούδια γραμμένα από την ίδια την Κλάρκσον.
Την κυκλοφορία του "All I Ever Wanted" προηγήθηκε το πρώτο σίνγκλ από το άλμπουμ, "My Life Would Suck Without You". Το τραγούδι μπήκε στην 97η θέση του αμερικανικού τσαρτ για να μεταπηδήσει στην 1η την επόμενη εβδομάδα, σημειώνοντας ρεκόρ για το μεγαλύτερο άλμα θέσεων στο Billboard Hot #100, ρεκόρ που το είχε ξανασπάσει με το "A Moment Like This". Το τραγούδι έγινε μεγάλη επιτυχία παγκοσμίως, κατακτώντας την 1η θέση στην Βρετανία  και τον  Καναδά, καθώς και μια θέση στην δεκάδα των τσαρτ όλου του κόσμου. Οι κριτικές αποθεώνουν το τραγούδι, χαρακτηρίζοντας το εξαιρετική μίξη της ροκ με την χορευτική μουσική και από τα καλύτερα τραγούδια της χρονιάς ενώ το βίντεο του κομματιού θα λάβει υποψηφιότητα για "MTV Video Music Awards". To "All I Ever Wanted" θα κυκλοφορήσει στις 10 Μαρτίου στην Αμερική και θα κατακτήσει από την πρώτη κιόλας εβδομάδα την κορυφή του Billboard με πωλήσεις πάνω από 255.000 αντίτυπα, ενώ θα μείνει εκεί για δύο εβδομάδες. Ανάλογη επιτυχία είχε και στον κόσμο με την #2η θέση σε Αυστραλία και Καναδά, #3η σε Ηνωμένο Βασίλειο και μια θέση στην δεκάδα σε όλες τις μεγάλες χώρες του κόσμου . Το "All I Ever Wanted" προτάθηκε για Grammy για καλύτερο άλμπουμ ενώ η Κλάρκσον αναδείχθηκε η 8η καλύτερη γυναίκα καλλιτέχνης της χρονιάς, 9η καλύτερη για την δεκαετία του 2000 και 2η καλύτερη ποπ τραγουδίστρια της δεκαετίας πίσω από την Pink. To άλμπουμ έχει πουλήσει σχεδόν ένα εκατομμύριο αντίτυπα σε Αμερική και άλλα 70.000 παγκοσμίως.
Επόμενο σίνγκλ από το άλμπουμ αποτέλεσε το "Ι Do Not Hook Up" που σημείωσε μέτρια επιτυχία κατακτώντας την 20η θέση στην Αμερική, 13η στον Καναδά και την 9η στην Αυστραλία, ενώ αντίστοιχα μια θέση στην 40άδα στην Ευρώπη. Το τραγούδι έλαβε πολύ καλές κριτικές ενώ αναδείχθηκε 91ο καλύτερο τραγούδι του 2009. Ακόλουθη πορεία είχε και το επόμενο σίνγκλ του "All I Ever Wanted", η μπαλάντα "Already Gone". Το τραγούδι κατέλαβε την 13η θέση στην Αμερικη, την 12η στην Αυστραλία και την 15η στον Καναδά καθώς και την 1η στο τσαρτ των ενηλίκων "US Adult Pop Songs" της Αμερικής. Το τραγούδι αν και δεν έλαβε πολλές ψηλές θέσεις θεωρείται εξαιρετικά δημοφιλές και σημείο αναφορας στο "All I Ever Wanted", ενώ έχει λάβει εξαιρετικά καλές κριτικές. Ωστόσο το τραγούδι αυτό ήταν αφορμή για μια ακόμη διαμάχη της Κλάρκσον με την εταιρία της, όταν πριν την κυκλοφορία του παρατηρήθηκε η ομοιότητα του "Already Gone" με το τραγούδι "Halo" της Μπιγιονσέ που και τα δύο έχουν γραφεί από τον Ryan Tedder. Η Κέλλυ ζήτησε να μην κυκλοφορήσει το τραγούδι ως σίνγκλ αλλά αγνοήθηκε και ως απάντηση συνέθεσε ένα τραγούδι που θεωρείται απάντηση στον Tedder, το "Wash Rinse Repeat", το οποίο μιλάει για την έλλειψη πρωτοτυπίας και επιτίθεται με καυστικό τρόπο και έγινε γνωστό με την διαρροή του στο διαδίκτυο. Τελευταίο σινγκλ υπήρξε το ομότιτλο του άλμπουμ τραγούδι "All I Ever Wanted" που κυκλοφόρησε τον Μάρτιο του 2010. Το τραγούδι πήρε επίσης καλές κριτικές ωστόσο προωθήθηκε ελάχιστα. Παρ'όλα αυτά κατέλαβε την 96η θέση του Billboard και την 11η στο "US Adult Pop Songs".
Την κυκλοφορία και την προώθηση του άλμπουμ συνόδευσε η παγκόσμια περιοδεία της Κλάρκσον All I Ever Wanted, η οποία διήρκησε από τον Οκτώβριο του 2009 ως τον Μάιο του 2010 με ημερομηνίες σε Βόρεια Αμερική, Ευρώπη, Αφρική, Ασία και Αυστραλία.
Πολύ σύντομα μετά την κυκλοφορία του Αll I Ever Wanted, η Κλάρκσον ανακοίνωσε την συγγραφή των τραγουδιών για το νέο της άλμπουμ και την ελπίδα της για μια σύντομη κυκλοφορία στα τέλη του 2010. Τον Αύγουστο του 2010 συνεργάστηκε με τον μουσικό της κάντρι, Jason Aldean και ηχογράφησε το τραγούδι "Don't You Wanna Stay" για το επερχόμενό του άλμπουμ. Το τραγούδι κατέκτησε σύντομα την πρώτη θέση στο τσαρτ των κάντρι τραγουδιών και την 31η στο Billboard Hot 100, ενώ έλαβε πολλαπλές υποψηφιότητες για βραβεία Grammy, CMT και της Ακαδημίας της Κάντρι Μουσικής.
Τον Φεβρουάριο του 2011 η Κλάρκσον ανακοίνωσε την ολοκλήρωση του άλμπουμ της και ηχογράφησε το τελευταίο τραγούδι  ενώ ενημέρωσε το κοινό της ότι η απόφαση της εταιρίας είναι να μεταφερθεί η κυκλοφορία του άλμπουμ για τον Σεπτέμβριο του 2011. Τον Αύγουστο του ίδιου έτους και μετά από μια σειρά διαρροών τραγουδιών της στο διαδίκτυο, θα κυκλοφορήσει το πρώτο τραγούδι του άλμπουμ "Mr. Know It All". To "Mr. Know It All" προξένησε ενδιαφέρον τόσο εξαιτίας της διαφορετικής μουσικής που φέρει, αρκετά επηρεασμένης από την R'n'B και την κάντρι, όσο και με την κατα μέτωπο επίθεση στα μέσα και τους κατακριτές της Κλάρκσον, ειδικά με το βιντεοκλίπ του τραγουδιού. Σημείωσε σταδιακή επιτυχία κατακτώντας την 10η θέση στην Αμερική, 1η στην Αυστραλία και 4η σε Βρετανία ενώ έλαβε θετικές κριτικές.
Το "Stronger" κυκλοφόρησε στις 24 Οκτωβρίου του 2011 τελικά, σε απλή και πολυτελή έκδοση  ενώ ένα ΕP με 6 τραγούδια  το "Smoackstack Sessions", ήταν διαθέσιμο για όσους προπαρήγειλλαν μέσω ίντερνετ για περιορισμένα αντίτυπα. Το "Stronger" έγινε αμέσως επιτυχία κερδίζοντας θετικές κριτικές και την 2η θέση στο αμερικάνικο Billboard, την 3η στην Αυστραλία, την 4η στον Καναδά και την 5η στην Βρετανία. Τον Δεκέμβριο του ίδιου έτους η Κέλλυ θα ηχογραφήσει μια επανεκτέλεση του χριστουγεννιάτικου τραγουδιού "I'll Be Home for Christmas", το οποίο θα ανέβει στο #93 του Billboard και το #16 στα χριστουγεννιάτικα τραγούδια, ενώ θα το συμπεριλάβει σε ένα ακόμα ΕP με άλλες 7 επανεκτελέσεις των πλέον γνωστών της επιτυχιών, το iTunes Session το οποίο θα γίνει διαθέσιμο μόνο μέσω ίντερνετ την 27η Δεκεμβρίου και θα καταλάβει την 85η θέση στο Billboard με πάνω από 13.000 αρχικές πωλήσεις.
Με το 2012 η Κλάρκσον επιστρέφει όντως "δυνατότερη" με την κυκλοφορία του δεύτερου σίνγκλ της "What Doesn't Kill You " το οποίο θα γίνει μεγάλη παγκόσμια επιτυχία και ειδικά στην Αμερική έχοντας την 1η θέση στην Αμερική για δύο εβδομάδες και κατόπιν την δεύτερη για άλλες τέσσερις τουλάχιστον. 
Η Κλάρκσον αυτή την περίοδο βρίκεται στην περιοδεία της Stronger Tour, η οποία σημειώνει μεγάλη επιτυχία και καλές κριτικές ενώ στα μετέπειτα σχέδια της είναι η συμμετοχή σε διαγωνισμό ταλέντων το καλοκαίρι του 2012, το "Duets" ως κριτής-μέντορας. Το επόμενο σινγκλ από το Stronger αναμένεται να είναι το τραγούδι "Dark Side".
Τον Μάιο του 2007, η Κλάρκσον αποφασίζει να ηχογραφήσει το επιτυχημένο της τραγούδι Because of you, το οποίο ήταν #1 στην Ευρώπη και #7 στις ΗΠΑ, με την 52χρονη φίλη της Reba McEntire, ως το πρώτο σινγκλ της από το επερχόμενο άλμπουμ της με τίτλο Reba Duets.
Η McEntire είναι πασίγνωστη τραγουδίστρια της κάντρι στην Αμερική με 50 εκατομμύρια πωλήσεις και θεωρείται η μεγαλύτερη τραγουδίστρια της κάντρι όλων των εποχών. Το τραγούδι γίνεται μια #2 κάντρι επιτυχία. Η επιτυχία του σινγκλ συμβάλει σε μεγάλο βαθμό στην επιτυχία του άλμπουμ της McEntire το οποίο γίνεται #1 και πουλάει 2 εκατομμύρια αντίτυπα. Αυτό ήταν πολύ σημαντικό για την Reba αφού απουσίαζε για πέντε χρόνια από την μουσική σκηνή. Το ντουέτο αυτό χαρίζει στην Κλάρκσον ακόμα μία υποψηφιότητα για Γκράμι. Τον Δεκέμβριο του 2007, οι επιτυχημένες τραγουδίστριες ανακοινώνουν την περιοδεία τους στην Αμερική το 2008. Οι συναυλίες ξεπούλησαν γρήγορα πουλώντας άνετα τουλάχιστον 100.000 εισιτήρια.
