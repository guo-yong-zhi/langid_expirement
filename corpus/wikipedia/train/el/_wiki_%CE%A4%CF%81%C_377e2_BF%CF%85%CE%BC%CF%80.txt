Η Τρε Φιόρι Φούτμπολ Κλουμπ , παλαιότερα γνωστή ως Σοσιετά Πολισπορτίβα Τρε Φιόρι , είναι ποδοσφαιρικός σύλλογος που εδρεύει στην πόλη Φιορεντίνο του Αγίου Μαρίνου. Ιδρύθηκε το 1949 και έχει κατακτήσει 7 εθνικά πρωταθλήματα και 6 κύπελλα. Είναι έτσι ένας από τους πιο επιτυχημένους συλλόγους στην ιστορία του ποδοσφαίρου της χώρας. Επίσης, έχει συμμετάσχει για τρεις συνεχόμενες χρονιές στο Τσάμπιονς Λιγκ άλλα πάντα έμενε εκτός συνέχειας από τον πρώτο προκριματικό γύρο. Χρώματα της φανέλας είναι το κίτρινο και το μπλε.
Η Σοσιέτα Πολισπορτίβα Τρε Φιόρι ιδρύθηκε στην πόλη Φιορεντίνο το 1949. Πρώτος της τίτλος ήταν το εθνικό κύπελλο της χώρας , το οποίο κατέκτησε τις χρονιές 1966, 1971, 1974, 1975 και 1985. 
Κατέκτησε για πρώτη φορά το εθνικό πρωτάθλημα του Αγίου Μαρίνου το 1988 νικώντας στα πέναλτι  τη Βίρτους στον τελικό των πλέι-οφ . Την επόμενη χρονιά όμως, όχι μόνο δεν κατάφερε να διατηρήσει τον τίτλο της, άλλα τερμάτισε μία θέση πάνω από τη ζώνη του υποβιβασμού. Το 1991 ηττήθηκε στον τελικό των πλέι-οφ από τη Φαετάνο με 1-0, άλλα κατέκτησε το Σούπερ καπ . 
Το 1992 έχασε στα πέναλτι  το κύπελλο από την Ντομανιάνο, ενώ η κανονική διάρκεια είχε ολοκληρωθεί με σκορ 1-1. Από το 1993 έως και το 1995, η Τρε Φιόρι κατέκτησε τρεις συνεχόμενες φορές το πρωτάθλημα και μία φορά το Σούπερ καπ.
Το 1996, το πρωτάθλημα χωρίστηκε σε δύο ομίλους που ονομάζονταν Girone και τα πρώτα χρόνια η Τρε Φιόρι έφτασε δύο φορές στα πλέι-οφ, αλλά δεν κατάφερε να κατακτήσει το πρωτάθλημα. Το 1998, η ομάδα ηττήθηκε με σκορ 1-2 από τη Φολιόρε/Φαλτσιάνο στον τελικό, ενώ το 2000 αποκλείστηκε στα ημιτελικά από τη Βίρτους με το ίδιο σκορ.
Το 2001, η Τρε Φιόρι ήταν φιναλίστ στο κύπελλο χάνοντας στον τελικό με 1-0 από την Ντομανιάνο. Την περίοδο 2003-04 έχασε για τρεις βαθμούς την πρόκριση στα πλέι-οφ του πρωταθλήματος, ενώ το 2006-2007 έφτασε μέχρι τον τελικό, όπου ηττήθηκε από τη Μουράτα με 4-0.
Στις 29 Μαΐου 2009, η Τρε Φιόρι κερδίζει στα πέναλτι με 3-1 τη Γιουβένες/Ντογκάνα και κατακτά το πρωτάθλημα μετά από 14 χρόνια. Την 1η Ιουλίου, η ομάδα αποκτά την πρώτη της εμπειρία στο Τσάμπιονς Λιγκ, αγωνιζόμενη στον πρώτο προκριματικό γύρο με αντίπαλο τη Σαντ Χούλια από την Ανδόρρα. Τόσο στον πρώτο αγώνα όσο και στον επαναληπτικό, οι δύο ομάδες αναδείχτηκαν ισόπαλες με σκορ 1-1, όμως η Σαντ Χούλια ήταν αυτή που πήρε την πρόκριση για τον επόμενο γύρο κερδίζοντας στα πέναλτι με 5-4.
Στις 29 Απριλίου 2010, η Τρε Φιόρι κατακτά το κύπελλο για έκτη φορά στην ιστορία της, αφού πέτυχε την ανατροπή στην παράταση ενάντια στην Σοτσετά Πολισπορτίβα Τρε Πέννε . Στις 31 Μαΐου αντιμετωπίζει στον τελικό του πρωταθλήματος και πάλι την Σοτσετά Πολισπορτίβα Τρε Πέννε, την οποία κερδίζει ξανά με 2-1 και κατακτά τον δεύτερο συνεχόμενο τίτλο. Στις 30 Ιουνίου θα βρεθεί και πάλι στον πρώτο προκριματικό γύρο του Τσάμπιονς Λιγκ, όπου καλείται να ξεπεράσει το εμπόδιο της Ρούνταρ Πλιέβλια από το Μαυροβούνιο. Στον εντός έδρας αγώνα χάνει με 3-0 και στον επαναληπτικό με 4-1 και μένει εκτός συνέχειας. Στις 24 Νοεμβρίου του ίδιου έτους θα κερδίσει για μία ακόμα φορά την Σοτσετά Πολισπορτίβα Τρε Πέννε  και θα πάρει το Σούπερ Καπ ύστερα από 17 χρόνια.
Στις 11 Μαΐου 2011, η Τρε Φιόρι κερδίζει το έβδομο της πρωτάθλημα, αφού κέρδισε με σκορ 1-0 την Σοτσετά Πολισπορτίβα Τρε Πέννε στον τελικό. Ο προπονητής Φλοριάνο Σπερίντιο αντικαταστάθηκε από τον παίκτη-προπονητή Πάολο Ταρίνι και στις 28 Ιουνίου, η Τρε Φιόρι βρέθηκε για τρίτη συνεχόμενη φορά στον πρώτο προκριματικό γύρο του Τσάμπιονς Λιγκ. Αντίπαλος της ήταν η Βαλέτα από τη Μάλτα, η οποία πήρε και την πρόκριση επικρατώντας στον Άγιο Μαρίνο με 3-0 και στη Μάλτα με 2-1. Ένα ακόμα Σούπερ καπ προστίθεται στην τροπαιοθήκη του συλλόγου στο τέλος του έτους.
2009-2010
Η Σαντ Χούλια από την Ανδόρρα άνοιξε το σκορ με πέναλτι του Ξίνος τρία λεπτά πριν τη λήξη του πρώτου ημιχρόνου κι ενώ η Τρε Φιόρι αγωνιζόταν με δέκα παίκτες λόγω αποβολής του Μουνιόθ για ένα χτύπημα με τον αγκώνα στη διάρκεια εναέριας διεκδίκησης της μπάλας. Στο δεύτερο ημίχρονο ωστόσο, ο Ματέο Αντρεΐνι, που είχε υποπέσει στο πέναλτι, ισοφάρισε το σκορ ανάμεσα στις δύο ομάδες ενόψει του επαναληπτικού αγώνα.
Η Σαντ Χούλια προηγήθηκε και στον επαναληπτικό με γκολ του Βίκτορ Μορέιρα, ενώ και πάλι η Τρε Φιόρι έμεινε με δέκα παίκτες λίγο αργότερα εξαιτίας της αποβολής του Σιμοντσίνι με δεύτερη κίτρινη κάρτα. Οκτώ λεπτά πριν το τέλος όμως, ο Καναρέζα ισοφάρισε το σκορ κι έστειλε το παιχνίδι στην παράταση. Στη διαδικασία των πέναλτι, ο Μάρτιν Ροντρίγκεζ αστόχησε στο τελευταίο πέναλτι για την Τρε Φιόρι και έδωσε την πρόκριση στην ομάδα της Ανδόρρας.
2010-2011
Η Τρε Φιόρι αποκλείστηκε και πάλι στον πρώτο προκριματικό γύρο, αυτή τη φορά από την Ρούνταρ Πλιέβλια. Η ομάδα από το Μαυροβούνιο "κλείδωσε" την πρόκριση από τον πρώτο αγώνα, αφού κέρδισε στον Άγιο Μαρίνο με 0-3, χάρη στα γκολ των Ουσένι, Βλάχοβιτς και Ίβιτσα Γιοβάνοβιτς. 
Ο επαναληπτικός αγώνας δεν θα μπορούσε να έχει καλύτερη κατάληξη για την Τρε Φιόρι. Ο αρχηγός των Μαυροβούνιων, Πρέντραγκ Ραντέλοβιτς, άνοιξε νωρίς το σκορ. Ο Φάμπιο Βαννόνι κατάφερε να ισοφαρίσει για την Τρε Φιόρι και να πετύχει έτσι το μοναδικό της γκολ σε ευρωπαϊκή διοργάνωση εκείνη τη σεζόν. 23 λεπτά πριν από το τέλος, ο Ραντέλοβιτς έδωσε εκ νέου το προβάδισμα στην ομάδα του και ακολούθησαν δύο ακόμα γκολ, από τον Βλάχοβιτς και τον Μιρόγιε Γιοβάνοβιτς, για να ολοκληρώσουν την επικράτηση της Ρούνταρ με 4-1 και συνολικό σκορ 7-1.
2011-2012
Ίδιο σκηνικό και την περίοδο 2011-2012. Η Τρε Φιόρι κληρώθηκε να αντιμετωπίσει τη Βαλέτα από τη Μάλτα στον πρώτο προκριματικό γύρο. Έχασε και πάλι με 0-3 στην έδρα της στον πρώτο αγώνα, ενώ στον επαναληπτικό, αν και άνοιξε πρώτη το σκορ με πέναλτι του Λισί, δεν κατάφερε να κρατήσει τη νίκη και ηττήθηκε με 2-1. Αποκλείστηκε έτσι από τη συνέχεια της διοργάνωσης με συνολικό σκορ 5-1.
