Συντεταγμένες: 23°30′00″S 46°37′00″W  /  23.5°S 46.6167°W  / -23.5; -46.6167
Το Σάο Πάολο, ορθότερα Σάου Πάουλου  είναι η πρωτεύουσα της πολιτείας του Σάο Πάολο στη νοτιοανατολική Βραζιλία. Βρίσκεται στο νότιο ημισφαίριο  σχεδόν πάνω στον Τροπικό του Αιγόκερω, σε απόσταση 400 χλμ. από το Ρίο ντε Τζανέιρο, και 1.030 χλμ. από την ομοσπονδιακή πρωτεύουσα Μπραζίλια. 
Αν και το επίσημο όνομα της πόλης είναι Σάο Πάολο ντε Πιρατίνιγκα, σήμερα είναι περισσότερο γνωστή ως Σάο Πάολο. Η συνολική έκτασή της είναι 1.523 τ.χλμ. και ο πληθυσμός της υπερέβαινε τα 11 εκατομμύρια το 2010. Πρόκειται για τη μεγαλύτερη και πιο πυκνοκατοικημένη πόλη στο νότιο ημισφαίριο. Εντούτοις, αν συμπεριληφθούν οι πολλές παρακείμενες μητροπολιτικές πόλεις, όπως η Μπαϊσαδα Σαντίστα, το Σάο Ζοζέ ντος Κάμπος, η Καμπίνας, η Σοροκάμπα κ.ά της ευρύτερης μητροπολιτικής περιοχής της ομώνυμης πολιτείας , ο πληθυσμός φθάνει τα 29 εκατομμύρια κατοίκους, περισσότερους από οποιαδήποτε άλλη μητροπολιτική περιοχή στον κόσμο, εκτός του Τόκιο, που αριθμεί 35 εκατομμύρια . Συνέπεια αυτού είναι η περιοχή να διαμορφώνει μία αστική ζώνη μεγαλούπολης , με το Ρίο ντε Τζανέιρο και τη Βόλτα ρεντόντα. Ο δε συνολικός πληθυσμός της ομώνυμης πολιτείας υπερβαίνει τα 40 εκατομμύρια.
Ο πληθυσμός της Πόλης του Σάο Πάολο είναι πολυπολιτισμικός αλλά όχι ιδιαίτερα πολυφυλετικός. Το μεγαλύτερο μέρος του πληθυσμού είναι ευρωπαϊκής καταγωγής με ιδιαίτερα έντονο το ιταλικό στοιχείο, το πορτογαλικό αλλά και το γερμανικό και γαλλικό. Αλλά και το αφρικανικό στοιχείο βρίσκεται αλλά σε μικρότερους αριθμούς. Τέλος υπάρχει πάντα η παρουσία των ιθαγενών Βραζιλιάνων ινδιάνων οι οποίοι όμως χάνονται μέσα στον τεράστιο πληθυσμό της πόλης. Υπάρχει μία σημαντικότατη ιαπωνική κοινότητα η οποία είναι η μεγαλύτερη στον κόσμο και αποτελεί τη μεγαλύτερη συγκέντρωση ιαπωνικού πληθυσμού εκτός Ιαπωνίας. Υπάρχει επίσης μία σημαντικότατη κοινότητα Αράβων από διάφορες χώρες όπως ο Λίβανος και η Συρία. Όλα αυτά τα πληθυσμιακά στοιχεία και πολλά ακόμη μεμονωμένα αποτελούν τον δημογραφικό χάρτη του Σάο Πάολο και συνθέτουν την ξεχωριστή προσωπικότητα αυτής της μοναδικής πόλης. Η πόλη έχει πολύ έντονους ρυθμούς και το κυκλοφοριακό χάος κάνει έντονα την εμφάνισή του με τα εκατομμύρια αυτοκίνητα να κυκλοφορούν στους δρόμους. Η πόλη ζει στους ρυθμούς της παραγωγής και της εργασίας και έχει αποκτήσει την δική της συντηρητική προσωπικότητα. Στο Σάο Πάολο πάνε όσοι θέλουν να σταδιοδρομήσουν και να εργαστούν και όχι για να διασκεδάσουν παρ ότι η πόλη έχει έντονη νυχτερινή ζωή και προσφέρει όλες τις μορφές διασκέδασης. Στη συνείδηση των Βραζιλιάνων αλλά και των ξένων το Σάο Πάολο είναι και παραμένει η πόλη της βιομηχανίας. Ο πλούτος είναι έντονος αλλά υπάρχουν και οι συνοικίες των φτωχών οι οποίες αποτελούνται από παράγκες πρόχειρα φτιαγμένες και καταλαμβάνουν αρκετά μεγάλες περιοχές. Σε καμία όμως περίπτωση δεν μπορούν να συγκριθούν με τις παραγκουπόλεις του Ρίο Ντε Τζανέιρο αν και εκεί οι παραγκουπόλεις αποτελούν ειδική περίπτωση και μοναδικό φαινόμενο όχι μόνο για τη Βραζιλία αλλά και για ολόκληρο τον κόσμο. Το Σάο Πάολο είναι μία ασφαλής και προβλέψιμη πόλη, για τα δεδομένα της Βραζιλίας, αλλά και ο ξένος επισκέπτης δεν θα αισθανθεί κίνδυνο και αν είναι καλά ενημερωμένος δεν θα αντιμετωπίσει εκπλήξεις.
Οι πόλεις του Σάο Πάολο, του Ρίο Ντε Τζανέιρο και της ομοσπονδιακής πρωτεύουσας Μπραζίλια σχηματίζουν ένα τρίγωνο το οποίο είναι παγκοσμίως γνωστό ως το βιομηχανικό τρίγωνο της Βραζιλίας. Εκεί βρίσκεται η καρδιά της βιομηχανίας της Βραζιλίας. Είναι χαρακτηριστικό ότι η βιομηχανική παραγωγή του συγκροτήματος της πόλης του Σάο Πάολο είναι μεγαλύτερη από τη βιομηχανική παραγωγή όλων των χωρών της λατινικής Αμερικής μαζί. Πρόκειται για μία από τις μεγαλύτερες βιομηχανικές πόλεις στον κόσμο. Στο Σάο Πάολο είναι εγκατεστημένες περισσότερες από πενήντα χιλιάδες επιχειρήσεις και εργοστάσια παραγωγής βιομηχανικών προϊόντων. Εξ άλλου στο Σάο Πάολο βρίσκεται το κέντρο της αυτοκινητοβιομηχανίας της Βραζιλίας. Δεκάδες δισεκατομμύρια δολάρια διακινούνται στη χρηματαγορά του Σάο Πάολο το δε χρηματιστήριο είναι από τα μεγαλύτερα στον κόσμο. Η πόλη ακόμα φημίζεται για το πρωτοποριακό μετρό της το οποίο θεωρείται από τα κορυφαία στον κόσμο. Στην πόλη Σάο Ζοζέ ντος Κάμπος του συγκροτήματος της πόλης του Σάο Πάολο έχει την έδρα της μία από τις μεγαλύτερες βιομηχανίες κατασκευής αεροσκαφών στον κόσμο, η παγκοσμίως γνωστή  embraer . 
Οι κάτοικοι του Σάο Πάολο καλούνται Paulistanos, ενώ οι κάτοικοι γενικότερα της ομώνυμης Πολιτείας Paulistas.
Πρόκειται για μια αχανή πόλη το εμπορικό κέντρο της οποίας ονομάζεται εκ του σχήματος ανάπτυξης Triângulo . Το κεντρικότερο σημείο όμως είναι η Πλατεία της Δημοκρατίας  με πολλά ξενοδοχεία, εστιατόρια και ουρανοξύστες. Το ιστορικό τμήμα της πόλης είναι το νότιο, με σημαντικά κτίρια, πάρκα και εκκλησίες. Το Σάο Πάολο μαζί με το Ρίο ντε Τζανέιρο αποτελούν τις μεγαλύτερες πόλεις του πνεύματος και του πολιτισμού στη Βραζιλία. Ένας μεγάλος αριθμός Πανεπιστημίων έχουν έδρα το Σάο Πάολο μεταξύ των οποίων το Πανεπιστήμιο Σάο Πάολο , το Πανεπιστήμιο Μακένζυ, που δημιουργήθηκε από Πρεσβυτεριανούς των ΗΠΑ το 1870, το Βατικάνιο ή Ποντιφίσιαλ Καθολικό Πανεπιστήμιο του Σάο Πάολο  και το Πανεπιστήμιο Παολίστα .
Σημαντική θέση κατέχει επίσης στη πόλη το φημισμένο Μουσείο του Σάο Πάολο με μεγάλες συλλογές της δυτικής τέχνης στη Λατινική Αμερική με έργα των Πάμπλο Πικάσο, Ρέμπραντ, Κλωντ Μονέ και Βίνσεντ βαν Γκογκ. Επίσης άλλα σημαντικά μουσεία της πόλης είναι το Μουσείο Μοντέρνας Τέχνης, το Μουσείο Λαϊκής Τέχνης, το Αεροναυτικό Μουσείο, και ο Οίκος των Μπαντεϊράντε. Στο Σάο Πάολο διοργανώνεται επίσης κατά τα τελευταία χρόνια η ομώνυμη διεθνής έκθεση Σάο Πάολο Μπιενάλ από τον Οκτώβριο μέχρι τον Δεκέμβριο. Επίσης παγκοσμίως φημισμένη είναι η έκθεση αυτοκινήτου του Σάο Πάολο η οποία φέρνει χιλιάδες επισκέπτες από όλο τον κόσμο κάθε χρόνο. Ένα άλλο σημαντικό γεγονός που λαμβάνει χώρα στην πόλη του Σάο Πάολο είναι οι αγώνες της Φόρμουλα 1 οι οποίοι διεξάγονται στο σύγχρονο αυτοκινητοδρόμιο του Σάο Πάολο. 
