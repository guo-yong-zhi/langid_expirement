
Ο Λουδοβίκος Γκρούνο, γερμ.  από τον Οίκο της Έσσης-Ντάρμστατ ήταν διάδοχος του λαντγραβάτου της Έσσης-Χόμπουργκ. Έγινε στρατάρχης στον ρωσικό στρατό.
Ο Λουδοβίκος Ιωάννης Γουλιέλμος Γκρούνο ήταν ο πρωτότοκος γιος του Φρειδερίκου Γ΄, λαντγράβου της Έσσης-Χόμπουργκ και της Ελισάβετ Δωροθέας, κόρης του Λουδοβίκου ΣΤ΄, λαντγράβου της Έσσης-Ντάρμστατ.
Σπούδασε στo Πανεπιστήμιο του Γκίσεν και το 1723 ο πατέρας του τον έστειλε στη Ρωσία. Έγινε υποστράτηγος στη Ρίγα και διοικητής του Συντάγματος Νάρβα. Ήλπισε να διαδεχθεί τον μεγάλο θείο του Φερδινάνδο Κέττλερ, δούκα της Κουρλάνδης, αλλά αυτό δεν έγινε. Η Άννα των Ρομανόφ, αυτοκράτειρα της Ρωσίας τον μετακίνησε στην Αγία Πετρούπολη, όπου προήχθη σε αντιστράτηγο και διοικητή της φρουράς της πόλης.
Οδήγησε μια εκστρατεία εναντίον των Τατάρων του Καυκάσου με επιτυχία το 1732 και ξανά το 1734-35, όπως και εναντίον των Τούρκων το 1736-37 υπό τις διαταγές του φον Μύνιχ. Αμείφθηκε με τον βαθμό του αρχιστρατήγου και διορίστηκε κυβερνήτης του Άστραχαν και των περσικών επαρχιών της Ρωσίας. Η Άννα απεβίωσε το 1740 και από το 1741 τσαρίνα ήταν η εξαδέλφη της Ελισάβετ των Ρομανόφ, με την οποία επίσης είχε καλές σχέσεις. Τον έκανε γενικό διοικητή του στρατού και του έδωσε μία οικία στη Μόσχα και μία ιδιοκτησία στη Λιβονία.
Σε ένα ταξίδι προς το Βερολίνο το 1745 ασθένησε και απεβίωσε σε ηλικία 40 ετών. Τάφηκε στην οικογενειακή κρύπτη στο κάστρο Χόμπουργκ. Ο πατέρας του ετελεύτησε το επόμενο έτος και μια και ο άλλος γιος του είχε προαποβιώσει από το 1728 στα 22 του έτη, τον κληρονόμησε ο ανιψιός του Φρειδερίκος Δ΄.
Νυμφεύτηκε το 1738 την Αναστασία Τρουμπέτσκαγια, κόρη του στρατάρχη Ιβάν Τρουμπετσκόι και εξαδέλφη του Νικίτα Τρουμπετσκόι, υπουργού εξωτερικών της Ρωσίας και χήρα του Δημητρίου Καντεμίρ, πρίγκιπα  της Μολδαβίας. Δεν απέκτησαν τέκνα.
