Η οικογένεια Έσσλιν  είναι ιστορική οικογένεια βαυαρικής καταγωγής. Χρονολογείται από το 1500 και εγκαταστάθηκε στην Ελλάδα στις αρχές του 19ου αιώνα.
Στις 6 Δεκεμβρίου 1832, μία επιτροπή συμβούλων ανώτατης μόρφωσης που συγκροτήθηκε από τον Λουδοβίκο Α', μια ελληνική αντιπροσωπεία με επικεφαλής τον Θεόδωρο Κολοκοτρώνη καθώς και πολλοί επιχειρηματίες, μεταξύ των οποίων και ο τραπεζίτης και μεγαλέμπορος Ιούλιος φον Έσσλιν, αναχώρησαν από το Μόναχο, συνοδεύοντας το δεκαεπτάχρονο βασιλιά Όθωνα στην Ελλάδα. Από τότε η οικογένεια Έσσλιν δρα στον Ελλαδικό χώρο, ενώ πέραν της συνεισφοράς της στα οικονομικά δρώμενα της χώρας και στην ίδρυση της Εθνικής Τράπεζας της Ελλάδος, έχει αναδείξει μεταξύ άλλων, έναν αγωνιστή της Κρητικής Επανάστασης, τον Φερδινάνδο Έσσλιν, που έπεσε ηρωικά μαχόμενος εναντίον των Τούρκων το 1866 στο Βαφέ της Κρήτης, έναν Μακεδονομάχο, τον Όθωνα Έσσλιν, γιό του Αριστείδη Έσσλιν και της Μαρίας Νοταρά της επιφανούς οικογένειας των Νοταραίων και εγγονής του Γεωργίου Καραϊσκάκη και έναν πρόεδρο της Βουλής, τον έγκριτο Αθηναίο νομικό, ιδρυτή και πρώτο Πρόεδρο του Δικηγορικού Συλλόγου Αθηνών, τον Κωνσταντίνο Έσσλιν.
