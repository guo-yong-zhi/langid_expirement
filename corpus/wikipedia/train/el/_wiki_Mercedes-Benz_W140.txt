Το Mercedes-Benz W140  ήταν  μεγάλο πολυτελές αυτοκίνητο της κατηγορίας F, που παρήχθη από τη γερμανική αυτοκινητοβιομηχανία Mercedes-Benz, από τον Απρίλιο του 1991 έως τον Σεπτέμβριο του 1998. Αντικατέστησε τη σειρά W126 και αντικαταστάθηκε τον Σεπτέμβριο του 1998 από τη σειρά W220. Η S-Class W140 κατασκευάστηκε ως 4-πορτο σεντάν, σε δύο μεταξόνια, κοντό και μακρύ, καθώς και ως 2-πορτο κουπέ, γνωστό ως Mercedes-Benz C140. Συνολικά παρήχθησαν 432.732 αντίτυπα σειράς W140 και C140, 1  αριθμός κατά πολύ μικρότερος από αυτόν της προκατόχου σειράς W126.
Η εξέλιξη του W140 ξεκίνησε ήδη από το 1981 και ενώ ακόμα το W126 ήταν σχεδόν καινούριο στην αγορά. Μεταξύ του 1982 και του 1986 εξετάστηκαν πολλές υποψήφιες σχεδιαστικές ιδέες και η βασική αισθητική φιλοσοφία, που βασίστηκε σε μια σχεδιαστική ιδέα του Olivier Boulay, επελέγη στις 9 Δεκεμβρίου 1986. Από τις αρχές του 1987, πολλά πρωτότυπα υπεβλήθησαν σε δοκιμές και η τελική επιλογή του ντιζάιν που υιοθετήθηκε στο μοντέλο παραγωγής έγινε λίγους μήνες μετά, ενώ η έναρξη της παραγωγής του μοντέλου είχε αρχικά οριστεί για τον Οκτώβριο του 1989.
Προς το τέλος όμως, σημειώθηκε μια καθυστέρηση, προκειμένου να γίνει η προσαρμογή στο σασί ενός νέου V12 κινητήρα 6.0 λίτρων, ως απάντηση στη BMW Σειρά 7 E32, της οποίας η κορυφαία έκδοση 750i / 750iL, που κυκλοφόρησε το καλοκαίρι του 1987, διέθετε τον πρώτο γερμανικό 12-κύλινδρο κινητήρα της μεταπολεμικής περιόδου . Ως αποτέλεσμα, το τελικό πρωτότυπο του W140 ολοκληρώθηκε τον Ιούνιο του 1990. Μαζί με την εξέλιξη του V12, έλαβε χώρα και μια σχετική ενίσχυση των φρένων του νέου μοντέλου.
Από τον Ιούλιο του 1990 έως τον Ιανουάριο του 1991, κατασκευάστηκαν τα πρώτα «πιλοτικά» μοντέλα προ-παραγωγής, ενώ στις 16 Νοεμβρίου 1990 έγινε και μια πρώτη παρουσίαση στον Τύπο. Στις αρχές του 1991 μάλιστα, προστέθηκαν επειγόντως στο W140 και μερικά ακόμα στοιχεία εξοπλισμού και νέες βελτιώσεις, προκειμένου να ανταπεξέλθει επιτυχώς απέναντι στο τότε πρωτοεμφανιζόμενο Lexus LS 400, 2  που είχε κυκλοφορήσει στις ΗΠΑ τον Οκτώβριο του 1989 και στη Γερμανία τον Σεπτέμβριο του 1990.
Τελικώς, το μοντέλο W140 έκανε πρεμιέρα στο 61ο Σαλόνι Αυτοκινήτου της Γενεύης τον Μάρτιο του 1991, ενώ τα πρώτα αντίτυπα κύλησαν από τη γραμμή παραγωγής τον Απρίλιο και τα μοντέλα για εξαγωγή στη Βόρεια Αμερική στις 6 Αυγούστου 1991, για τη σεζόν  του 1992. Αρχικά προσφερόταν μόνο σε έκδοση σεντάν, με κοντό  και μακρύ  μεταξόνιο, αλλά τον Οκτώβριο του 1992 προστέθηκε και μια 2-πορτη έκδοση coupé . Το νέο μοντέλο είχε εξαιρετικά βελτιωμένο αεροδυναμικό συντελεστή Cd 0,31 ως προς τον προκάτοχό του, το W126, που είχε 0,36 για το σεντάν και 0,34 για το coupé.
Από την άλλη όμως, ως αποτέλεσμα των τεχνολογικών προσθηκών, το W140 ήταν σημαντικά ακριβότερο από τον προκάτοχο W126, έως και 25% ακριβότερο, με συνέπεια τις πολύ χαμηλότερες πωλήσεις του W140 ως προς αυτές του W126. Ένας ακόμα λόγος για τις μειωμένες πωλήσεις του W140 ήταν η ταυτόχρονη εισαγωγή νέων πολυτελών ιαπωνικών μοντέλων, όπως το Lexus LS 400, που κατάφεραν να προσελκύσουν το ενδιαφέρον ενός σημαντικού μέρους του αγοραστικού κοινού, ιδίως στις Ηνωμένες Πολιτείες.
Τον Ιούνιο του 1993, όπως συνέβη τότε και με όλα τα μοντέλα της Mercedes-Benz, το W140 S-Class υπέστη μια ολική μετονομασία, χρησιμοποιώντας το νέο σύστημα ονοματολογίας «letter-first» . Οι εκδοχές αμαξώματος SE/SEL/SEC μετονομάστηκαν σε S-Class, με ανεστραμμένες γραμματο-αριθμητικές ονομασίες. Για παράδειγμα, η έκδοση 500SE μετονομάστηκε σε S500 και η έκδοση με μακρύτερο μεταξόνιο 500SEL έγινε S500L.
Επίσης, τον Ιούνιο του 1996 όλα τα μοντέλα coupé διαχωρίστηκαν ονομαστικά από την «κανονική» σεντάν S-Class και μετονομάστηκαν σε CL-Class. Ως αποτέλεσμα, η έκδοση W140 CL-Class αντικαταστάθηκε ξεχωριστά από την σειρά Mercedes-Benz C215.
Το S-Class W140 προσφερόταν με τους εξής κινητήρες:
Η κορυφαία έκδοση του W140, δηλαδή η S600 V12, ήταν διαθέσιμη με δερμάτινο ταμπλό, σε αντίθεση με όσα μοντέλα έφεραν κινητήρες V8 και 6-κύλινδρους σε σειρά. Μέσα στο 1994, η S600 προσέθεσε και τιμόνι με ξύλο και δέρμα, επιλογέα ταχυτήτων με ξύλο και δέρμα, ξύλινα καλύμματα στα πίσω τασάκια και διχρωμία στα δερμάτινα καθίσματα, με σκοπό να διαφοροποιηθεί περαιτέρω από τις άλλες εκδόσεις. Η επιτάχυνση 0-100 χιλιόμετρα την ώρα της W140 S600 ερχόταν σε μόλις 5,5 δευτερόλεπτα και η τελική ταχύτητα περιοριζόταν ηλεκτρονικά στα 250 χιλιόμετρα την ώρα, αν και με αφαίρεση του κόφτη έφτανε τα 288 χιλιόμετρα την ώρα.
Τον Σεπτέμβριο του 1995, στο Σαλόνι Αυτοκινήτου της Φρανκφούρτης, η Mercedes παρουσίασε μια νέα έκδοση με πολύ μεγαλύτερο μεταξόνιο, την S600 lang Pullman , συνεχίζοντας έτσι την παράδοση της Mercedes-Benz να παράγει επίσημα και εκδόσεις τεράστιου μήκους των μοντέλων της, ως πολυτελείς λιμουζίνες.
Η συγκεκριμένη έκδοση διέθετε τον 6.0 λίτρων V12 κινητήρα της S600 και είχε μήκος 6.213 χιλιοστά, δηλαδή ήταν ακριβώς 1 μέτρο μακρύτερη από την «κανονική» S600L. Επίσης, από τον Αύγουστο του 1996 η μακρύτερη έκδοση συνδυάστηκε και με τον 5.0 λίτρων V8 κινητήρα της S500, προσφέροντας έτσι δύο επιλογές στους υποψήφιους πελάτες, την S500 lang Pullman και την S600 lang Pullman.
Ακολουθώντας την νέα παράδοση της Mercedes-Benz  να προβαίνει σε λίφτινγκ στα μέσα της χρονοδιάρκειας των μοντέλων της, το W140 έλαβε μία ελαφρά αισθητική ανανέωση, η οποία παρουσιάστηκε στο 64ο Σαλόνι Αυτοκινήτου της Γενεύης τον Μάρτιο του 1994. Η πιο εμφανής αλλαγή ήταν τα νέα διάφανα μπροστινά φλας, όπως και η γρίλια, που μάλιστα έγινε διαφορετική και πιο ελκυστική για την S600. Ταυτόχρονα εμφανίστηκε και ένα νέο 5-τάχυτο αυτόματο κιβώτιο, αντικαθιστώντας το προηγούμενο 4-τάχυτο.
Μια ακόμα διακριτική αλλαγή έγινε επίσης το 1995, όταν οι μπροστινοί προβολείς εξοπλίστηκαν με ξεχωριστούς ανακλαστήρες H7 για τα κοντινά φώτα, Η1 για τα φώτα ομίχλης και Η1 για τα μακρινά φώτα, ενώ τα μοντέλα πριν το 1995 χρησιμοποιούσαν έναν κοινό H4 για τους προβολείς και H3 για τα φώτα ομίχλης.
Κατά την παρουσίασή του, το 1991, το W140 είχε εισάγει μια καινοτομία για διευκόλυνση της στάθμευσης. Το σύστημα αυτό αποτελείτο από 2 κεραίες στα πίσω φτερά, μία σε κάθε πίσω άκρο, που ανυψώνονταν, προσφέροντας καλύτερη ορατότητα πίσω σε δύσκολους ελιγμούς στο παρκάρισμα, καθώς επέτρεπαν στον οδηγό να βλέπει το σημείο που έφτανε το πίσω άκρο του οχήματος.
Στην πράξη ωστόσο, απεδείχθη δύσχρηστο για αρκετούς οδηγούς και τελικώς, τον Απρίλιο του 1995, ο πίσω προφυλακτήρας απέκτησε αισθητήρες υπερήχων Parktronic για καλύτερη διευκόλυνση της στάθμευσης, καταργώντας έτσι το προηγούμενο σύστημα με τις κεραίες στα πίσω φτερά που ανυψώνονταν. Στα S600, sedan και coupé, ήταν στάνταρ και στα άλλα ήταν έξτρα.
Τον Μάιο του 1995, δύο νέες καινοτομίες εμφανίστηκαν, τους πρώτους μήνες μόνο στα S600, sedan και coupé:
Τον Ιούνιο του 1995, εμφανίστηκε για πρώτη φορά σε Mercedes-Benz προαιρετικό σύστημα δορυφορικής πλοήγησης. Το αρχικό σύστημα λειτουργούσε με CD-ROM, αν και διέθετε μόνο μια μικρή οθόνη με μαύρα βέλη και γραμματοσειρές σε πράσινο φόντο, χωρίς να προσφέρει ακόμα έγχρωμη οθόνη. Για την ιστορία, η έγχρωμη οθόνη καθιερώθηκε στη διάδοχο Mercedes-Benz W220 με την εισαγωγή της, τον Σεπτέμβριο του 1998.
Τον Σεπτέμβριο του 1995, το 5-τάχυτο ηλεκτρονικά ελεγχόμενο αυτόματο κιβώτιο επεκτάθηκε και στα 8-κύλινδρα μοντέλα, ενώ το ESP ήταν πλέον διαθέσιμο σε όλες τις εκδόσεις και τους κυβισμούς των sedan και coupé, ως προαιρετικό έξτρα.
Τον Ιούνιο του 1996, για τη σεζόν του 1997, έλαβε χώρα μια ακόμα σειρά βελτιώσεων στο W140. Συγκεκριμένα:
Στις 25 Νοεμβρίου 1996, η Mercedes-Benz παρουσίασε μια ακόμα πατέντα, το Σύστημα Υποβοήθησης Φρεναρίσματος . Το σύστημα αυτό άρχισε να προσφέρεται τον Δεκέμβριο του 1996 στο Mercedes-Benz S-Class, W140 και C140, καθώς και στο σπορ μοντέλο Mercedes-Benz SL-Class R129. Μάλιστα το 1998 η Mercedes-Benz έγινε η πρώτη αυτοκινητοβιομηχανία που έκανε το σύστημα Brake Assist στάνταρ σε όλα τα μοντέλα της, ενώ σύντομα ακολούθησαν και αρκετές άλλες .
Το W140 παρέμεινε στις διεθνείς αγορές έως το 1998. Τον Ιούλιο έληξε η παραγωγή της S600, τον Αύγουστο έληξε η παραγωγή των S300 Turbodiesel, S280, S420, S500, CL 420 και τον Σεπτέμβριο των CL500, CL600, S320, S320L, S420L, S500L και S600L. Στα 7½ χρόνια παραγωγής του μοντέλου, κατασκευάστηκαν 26.022 coupé και 406.532 sedan, από τα οποία τα 28.101 ήταν ντίζελ.
Ο διάδοχός του, το Mercedes-Benz W220, παρουσιάστηκε στο Σαλόνι Αυτοκινήτου του Παρισιού τον Σεπτέμβριο του 1998 και κυκλοφόρησε για πρώτη φορά τον Δεκέμβριο στην Ευρώπη και την Ιαπωνία, ενώ στις ΗΠΑ έφτασε τον Μάρτιο του 1999 ως μοντέλο της σεζόν  του 2000. 3  Ως αποτέλεσμα, οι αμερικανικοί κατάλογοι αναφέρουν ως τελευταία σεζόν  του W140 το 1999.
 
