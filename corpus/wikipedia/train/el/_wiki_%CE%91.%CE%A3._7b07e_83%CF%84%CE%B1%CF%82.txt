Ο Αθλητικός Σύλλογος Γαλάτιστας «η Ανθεμούς» 1  είναι αθλητικός σύλλογος που εδρεύει στη Γαλάτιστα Χαλκιδικής. Επίσημο έτος ίδρυσής του είναι το 1962, χρώματά του το πράσινο και το λευκό και έμβλημά του ο Πύργος της Γαλάτιστας, ενώ αντλεί την ονομασία του από την Ανθεμούσα, περιοχή της αρχαίας Μακεδονίας. Δραστηριοποιείται στο άθλημα του ποδοσφαίρου και αποτελεί ένα από τα ιστορικότερα ποδοσφαιρικά σωματεία του νομού Χαλκιδικής.
Αγωνίζεται στην Α1 Κατηγορία Ε.Π.Σ. Χαλκιδικής 2  και έδρα της αποτελεί το Δημοτικό Γήπεδο Γαλάτιστας «Νίκος Αβέρης».
Την αγωνιστική περίοδο 1974-75 η Ανθεμούς Γαλάτιστας κατέκτησε το Κύπελλο Ε.Π.Σ. Χαλκιδικής για πρώτη φορά και προκρίθηκε στην επόμενη φάση του Κυπέλλου Ελλάδας ερασιτεχνών όπου αποκλείστηκε από την μετέπειτα νικήτρια της διοργάνωσης, την ομάδα ερασιτεχνών του ΠΑΟΚ στην Τούμπα. 3  Την αγωνιστική περίοδο 1989-90 αναδείχθηκε πρωταθλήτρια Α΄ Κατηγορίας Ε.Π.Σ. Χαλκιδικής και προβιβάστηκε στην Δ΄ Εθνική κατηγορία, όπου και αγωνίστηκε από το 1990-91 έως το 1993-94.
Συνολικά έχει 4 παρουσίες στην Δ΄ Εθνική, έχει κατακτήσει 6 φορές το Κύπελλο Ε.Π.Σ. Χαλκιδικής και 2 φορές υπήρξε φιναλίστ, ενώ ανέδειξε μεταξύ άλλων τον Δημήτρη Σουάνη που αγωνίστηκε στην Α΄ Εθνική με τον Πανιώνιο και τον Α.Ο. Ξάνθη. 4 
