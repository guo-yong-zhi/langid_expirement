Ο Σωτήριος Παπαγιαννόπουλος  είναι Ελληνοσουηδός επαγγελματίας ποδοσφαιριστής, ο οποίος αγωνίζεται ως κεντρικός αμυντικός για την ΦΚ Κοπεγχάγη. 
Η σταδιοδρομία του ξεκίνησε από τις ακαδημίες της AΪK. Έπαιξε για την ομάδα U19, πριν μετακινηθεί στην πρώτη του επαγγελματική ομάδα, την ΑΦΚ Γιουνάιτεντ. Οι αμυντικές του ικανότητες και η ικανότητα του στο σκοράρισμα, συνέχιζαν να προκαλούν θετικές εντυπώσεις. Ο προπονητής του είπε: «Αν δουλέψει σκληρά, μπορεί να γίνει ένας πολύ καλός παίκτης». Ύστερα από δύο χρόνια στο σύλλογο, υπέγραψε ως δανεικός στην Ακρόπολις ΙΦ. Ήταν βασικός παίκτης στη νέα του ομάδα και συμμετείχε σε 24 αγώνες. Το 2011 μετακινήθηκε στην Ασυρίσκα, με την οποία αγωνίστηκε για τέσσερις σεζόν στη Σούπερεταν. Είχε 75 συμμετοχές με το σύλλογο, με συνεπείς και σταθερές επιδόσεις στην αμυντική γραμμή. «Έχει μια εξαιρετική σεζόν με την Ακρόπολις, όντας ο αρχηγός του συλλόγου. Έχουμε παρακολουθήσει την πρόοδό του εδώ και χρόνια, είναι επιθετικός, γρήγορος, έχει καλό παιχνίδι πάσας. Ήταν μια υψηλή προτεραιότητα για εμάς και αισθάνεται καλά ότι μας επέλεξε μπροστά από αρκετούς άλλους ανταγωνιστικούς συλλόγους», δήλωσε ο προπονητής της Ασυρίσκα, Aydin Aho, στον ιστοχώρο του συλλόγου. 4  Έκανε πολύ καλές εμφανίσεις με την Ασυρίσκα και συμμετείχε σε 82 αγώνες, σε όλες τις διοργανώσεις. 
Τον Ιανουάριο του 2015, μετά από τρία επιτυχημένα χρόνια με την Ασυρίσκα, υπέγραψε στον ΠΑΟΚ για 2,5 χρόνια. 5  «Ήταν πάντα ένα όνειρο να έρθω σε ένα μεγάλο ελληνικό σύλλογο», δήλωσε ο 24χρονος στο Fotbolltransfers.com. 6  Ο προπονητής του ΠΑΟΚ, Άγγελος Αναστασιάδης, ενημερώθηκε για τον παίκτη και αποφάσισε να τον δει σε προπόνηση. Του άρεσε αυτό που είδε και πίστευε ότι με μια μικρή αναβάθμιση ο Παπαγιαννόπουλος θα μπορούσε να φτάσει στο επιθυμητό επίπεδο για το σύλλογο της Θεσσαλονίκης. Έκανε το ντεμπούτο του στη Superleague εναντίον της Καλλονής, ως αλλαγή. Είχε εφτά συμμετοχές κατά τη διάρκεια της υπόλοιπης σεζόν. Ο Αναστασιάδης τον υπολόγιζε ως παίκτη για το μέλλον. Καθώς άρχισε να εγκλιματίζεται στη ζωή στην Ελλάδα με τον ΠΑΟΚ, του έδειξαν την πόρτα της εξόδου. Η αποχώρηση του Αναστασιάδη από το σύλλογο σήμαινε ότι ο μεγαλύτερος υποστηρικτής του ομογενούς παίκτη είχε φύγει. Τον Αύγουστο του 2015 ο προπονητής του ΠΑΟΚ Ίγκορ Τούντορ είπε στον Παπαγιαννόπουλο ότι δεν περιλαμβανόταν στα σχέδια του. Ο παίκτης κέρδιζε 2.500 € το μήνα, ένα ασήμαντο ποσό σε σύγκριση με των υπολοίπων. Παρά το χαμηλό του κόστος για το σύλλογο, είδε τελικά την πόρτα της εξόδου. 7  
Η Έστερσουντ ανακοίνωσε την υπογραφή του κεντρικού αμυντικού, με ελεύθερη μεταγραφή από τον ΠΑΟΚ. «Τον γνωρίζουμε εδώ και πολύ καιρό, από την εποχή του στην Ασυρίσκα. Έχουμε εντυπωσιαστεί από την ταχύτητα, τη δύναμη και την αυτοπεποίθησή του. Είμαστε ενθουσιασμένοι που τον έχουμε εδώ και να συνεχίσουμε την ανάπτυξή του μαζί μας.», είπε ο προπονητής Γκράχαμ Πότερ στον ιστοχώρο του συλλόγου. 8  Η απόκτηση του Παπαγιαννόπουλου είχε άμεσο αντίκτυπο στο φιλόδοξο σύλλογο. Ο παίκτης βοήθησε στην άνοδο της ομάδας στην Άλσβενσκαν, την κορυφαία κατηγορία της χώρας, για πρώτη φορά στην ιστορία του συλλόγου. Την επόμενη σεζόν ο 27χρονος ήταν αναπόσπαστο μέλος της ομάδας που κέρδισε το Κύπελλο, καθώς το παραμύθι της Έστερσουντ συνεχίστηκε. Στις 13 Απριλίου 2017 ο Παπαγιαννόπουλος ήταν αναπληρωματικός στον τελικό του Κυπέλλου 2016-17, όπου τα γκολ των Μενσίρο, Αϊές, Γκέρο και Γκόντος βοήθησαν την ομάδα στην κατάκτηση του πρώτου σημαντικού τίτλου και μια θέση στα προκριματικά του Γιουρόπα Λιγκ της επόμενης σεζόν, καθώς θριάμβευσαν με 4-1 επί της Νόρσεπινγκ. 9  Στις 28 Οκτωβρίου 2017 άνοιξε το σκορ σε μία θριαμβευτική εντός έδρας νίκη με 4-1 επί της Έλφσμποργκ. Ήταν το πρώτο του γκολ για το σύλλογο σε όλες τις διοργανώσεις. 10  
Ο Έλληνας αμυντικός ήταν βασικό μέλος της Έστερσουντ στο Γιουρόπα Λιγκ 2017-18, που απέκλεισε μεταξύ άλλων τον ΠΑΟΚ και τη Γαλατασαράι στους προκριματικούς γύρους και προκρίθηκε από τον όμιλο της στη φάση των 32, αποκλείοντας ομάδες με υψηλότερο προϋπολογισμό και εμπειρία. Ο σύλλογος έφτασε στη νοκ-άουτ φάση, αφού τερμάτισε στη δεύτερη θέση του ομίλου, σε ισοβαθμία με την Αθλέτικ Μπιλμπάο και μπροστά από τις Ζορία Λουχάνσκ και Χέρτα Βερολίνου. Ο Παπαγιαννόπουλος ήταν πάντα παρών στην ομάδα, καταφέρνοντας να σκοράρει εναντίον της Χέρτα στον τελευταίο αγώνα της ομάδας, όπου και ανακηρύχθηκε πολυτιμότερος παίκτης του αγώνα. Τον Ιανουάριο του 2018, παρά το ενδιαφέρον της Σταντάρ Λιέγης, ανανέωσε το συμβόλαιο του με το σύλλογο για ακόμη ένα χρόνο. 11  
Στις 27 Μαΐου 2018 υπέγραψε τετραετές συμβόλαιο με την Κοπεγχάγη. «Ο Σωτήρης έχει όλες τις ικανότητες για να γίνει ένας πολύ ισχυρός κεντρικός αμυντικός στην Κοπεγχάγη και είμαστε πολύ ευχαριστημένοι με την υπογραφή», είπε ο προπονητής Ståle Solbakken. «Γνωρίζουμε καιρό γι αυτόν και είμαστε ιδιαίτερα εντυπωσιασμένοι με τις εμφανίσεις του στο Γιουρόπα Λιγκ. Είναι γρήγορος, σωματικά δυνατός, καλός με την μπάλα και έχει διεθνή εμπειρία σε επίπεδο συλλόγων και Εθνικής Σουηδίας». Ο Παπαγιαννόπουλος μίλησε στο FCK.dk και δήλωσε: «Αυτό είναι ένα μεγάλο βήμα στην καριέρα μου! Έχω περάσει τεράστιο χρόνο στην Έστερσουντ και τώρα ανυπομονώ πραγματικά για αυτή την πρόκληση». 12  
Το 2009 χρίσθηκε διεθνής με την Εθνική Σουηδίας U19. 
Στις 5 Δεκεμβρίου 2017 κλήθηκε στην Εθνική Σουηδίας για τους δύο φιλικούς αγώνες εναντίον της Εσθονίας και της Δανίας. 13  Στις 7 Ιανουαρίου 2018 έκανε το διεθνές ντεμπούτο του, ερχόμενος από τον πάγκο στο 64ο λεπτό σε μία νίκη με 1-0 εναντίον της Εσθονίας. 14  
