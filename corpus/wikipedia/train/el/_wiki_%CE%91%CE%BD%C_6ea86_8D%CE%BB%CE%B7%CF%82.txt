Ο Αναστάσιος Σταμούλης υπήρξε πολυμαθής ευπατρίδης και μεγάλος ιστοριοδίφης. 
Γεννημένος στη Σηλυβρία στις 21 Νοεμβρίου του 1843, σπούδασε στη Μεγάλη του Γένους Σχολή, απ' όπου αποφοίτησε δάσκαλος. Δίδαξε για λίγο στα Αρχιγένεια Εκπαιδευτήρια και κατόπιν ασχολήθηκε με το εμπόριο, αποκτώντας μεγάλη περιουσία. 
Ήταν ο πατέρας των Μιλτιάδη Σταμούλη, βουλευτή Καβάλας και διευθυντή του περιοδικού "Θρακικά", Σωφρονίου μητροπολίτη Ελευθερουπόλεως και της λαογράφου Ελπινίκης Σταμούλη.
Υπήρξε πολύπλευρη προσωπικότητα, και από νωρίς ασχολήθηκε με τη συλλογή ιστορικών στοιχείων αναφορικά με την Ανατολική Θράκη. Κατάφερε να δημιουργήσει τεράστια και πολύ ενδιαφέρουσα αρχαιολογική συλλογή, με αντικείμενα από τη Θράκη, η οποία όμως κλάπηκε από τα συμμαχικά στρατεύματα κατά τον πόλεμο του 1913-18. 
Μετά την Ανταλλαγή πληθυσμών κατέφυγε με τα παιδιά του στην Αθήνα, όπου συνέχισε να οργανώνει τη μεγάλη βιβλιοθήκη του με ιστορικά στοιχεία  αναφορικά με τη Θράκη. Τιμήθηκε με το αργυρό παράσημο της Ακαδημίας Αθηνών για το συνολικό του έργο.
Πέθανε στην Αθήνα στις 20 Νοεμβρίου 1934.
Η τεράστια βιβλιοθήκη του δωρήθηκε από την οικογένειά του στο Κράτος, και σήμερα βρίσκεται μέρος της στην Εθνική Βιβλιοθήκη της Ελλάδος και στα Γενικά Αρχεία του Κράτους.
