Η συλλογή του Ζαχαρία Πορταλάκη περιλαμβάνει έργα ζωγραφικής, γλυπτικής και φωτογραφίας καλλιτεχνών, που έδρασαν από την περίοδο μετά τον πόλεμο μέχρι σήμερα. Άρχισε να δημιουργείται το 1987 κυρίως με Έλληνες καλλιτέχνες, που ήδη είχαν γράψει ιστορία στον εικαστικό χώρο, συνέχισε με Έλληνες της διασποράς και από το 1991 με Ευρωπαίους και Αμερικανούς καλλιτέχνες. Βασικό κορμό της συλλογής αποτελεί ο Θεόδωρος Στάμος, μια από τις μεγαλύτερες συλλογές έργων του καλλιτέχνη, που περιλαμβάνει έργα αφηρημένου εξπρεσιονισμού από το 1945 έως το 1994.
Η διαμόρφωση μιας αξιόλογης συλλογής έργων τέχνης σε συνδυασμό με την ανάγκη του συλλέκτη να μοιραστεί τα έργα αυτά με το κοινό τον ώθησε στη δημιουργία της Συλλογής Πορταλάκη. Αυτή η συλλογή, που αποτελείται και αριθμεί σήμερα περισσότερα από 800 έργα, θεωρείται μια από τις μεγαλύτερες της σύγχρονης ελληνικής τέχνης. 
Έργα της συλλογής παρουσιάστηκαν περιοδικά σε ατομικές ή ομαδικές εκθέσεις, με ελεύθερη είσοδο, στον εκθεσιακό χώρο της Πεσματζόγλου 8, από το 1998 έως το 2010. Από τον Οκτώβριο του 2015 το Ιστορικό Μουσείο Κρήτης φιλοξένησε 2 ακόμη εκθέσεις, δίπλα στη μόνιμη έκθεση του σημαντικού συνόλου εξήντα πέντε φορητών εικόνων  που δωρήθηκαν από τον Ζαχαρία Πορταλάκη στην Εταιρία Κρητικών Ιστορικών Μελετών. 1 
Τον Μάρτιο του 2018 εγκαινιάστηκε στο Ιστορικό Μουσείο Κρήτης  2  η έκθεση ζωγραφικής με πίνακες του Έλληνα καλλιτέχνη Διαμαντή Διαμαντόπουλου .
Μετά από έναν χρόνο, εγκαινιάζεται ομοίως στο Ιστορικό Μουσείο Κρήτης, η περιοδική έκθεση Αλέξης Ακριθάκης | Εν κινήσει, με έργα του ανατρεπτικού ζωγράφου του 20ού αιώνα. Είναι η τέταρτη κατά σειρά ετήσια έκθεση που συνδιοργανώνει η Εταιρία Κρητικών Ιστορικών Μελετών με τον συλλέκτη Ζαχαρία Γ. Πορταλάκη και είναι αφιερωμένη στον σημαντικό καλλιτέχνη για τα 25 χρόνια από το θάνατό του. 3 
