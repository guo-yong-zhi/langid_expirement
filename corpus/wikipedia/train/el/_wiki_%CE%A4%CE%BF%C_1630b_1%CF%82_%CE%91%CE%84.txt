Ο Τουδαλίγιας Α΄ υπήρξε βασιλιάς των Χετταίων , ιδρυτής του νέου βασιλείου των Χετταίων. Πήρε τον θρόνο αφού ανέτρεψε και δολοφόνησε τον προκάτοχο του Μουβαταλίς τον Α΄. Πολλοί τον ταυτίζουν με τον Τάνταλο της ελληνικής μυθολογίας. Επί βασιλείας του οι Αχιγιάβα  κατέλαβαν την Κύπρο και ο ίδιος δέχθηκε τον εξόριστο βασιλιά της Κύπρου Μαντουβάτα. Οργάνωσε στρατό νικώντας είκοσι λουβικά κράτη σύμμαχους των Αχιγιάβα στη βορειοδυτική Μικρά Ασία  ανάμεσα τους την πόλη της Βιλούσας . Τα ονόμασε Ζιππάσλα, παραχωρώντας τα στον ευνοούμενό του Μαντουβάτα. Ο Τουδαλίγιας βοήθησε σημαντικά τον Μαντουβάτα σε όλες τις επιθέσεις που δέχθηκε από τους Αχιγιάβα και τους συμμάχους του, αλλά σε λίγο ο Μαντουβάτας συμμάχησε με τους Αχιγιάβα, από τους οποίους κληρονόμησε την Αρζάβα με ολόκληρη τη Μικρά Ασία και στράφηκε κατά του ευεργέτη του. Μετά τους Λουβίους ο Τουδαλίγιας νίκησε και τους Κάσκα, μια βαρβαρική φυλή στα βόρεια του βασιλείου των Χετταίων στα Ποντιακά όρη, που ταλαιπωρούσαν επί αιώνες τους Χετταίους. Κατέλαβε πολλά εδάφη τους, αλλά δεν τους εξουδετέρωσε, με αποτέλεσμα εκείνοι να ανασυνταχθούν ταχύτατα μετά τον θάνατό του. Πέθανε χωρίς να αποκτήσει γιο. Τον διαδέχθηκε ο γαμπρός του Αρνουβάντας Α΄, σύζυγος της κόρης του Ασμουνικάλ.
