Συντεταγμένες: 37°58′10.000″N 23°42′53.150″E  /  37.96944444°N 23.71476389°E  / 37.96944444; 23.71476389
Η πολυκατοικία του Ασυρμάτου είναι συγκρότημα εργατικών κατοικιών που χτίστηκε το 1967 σε οικόπεδο του Δημοσίου από την αρχιτέκτονα Έλλη Βασιλικιώτη  στο πλαίσιο προγράμματος της Υπηρεσίας Οικισμού του Υπουργείου Δημοσίων Έργων 1  στα Πετράλωνα. 
Πρόκειται για πολυκατοικία 5 ορόφων με κανονισμό πολυκατοικίας δημοσιευμένο σε ΦΕΚ  και συνολικά περιλαμβάνει  55 διαμερίσματα. Στο ισόγειο υπάρχουν 8 καταστήματα , πλυντήριο και αποθήκες για τα διαμερίσματα. Το οικόπεδο παρουσιάζει την ιδιαιτερότητα του καμπύλου σχήματος, καθώς υποτάσσεται στη γεωμετρία του λόφου του Φιλοπάππου. Το κτήριο συγκεντρώνει ενδιαφέρον, καθώς αποτελεί μια ελαφρά καμπύλη στον χώρο, ακολουθώντας πιστά την ανοικτή στροφή του δρόμου σε εκείνο το σημείο, παράλληλα με τις υψομετρικές καμπύλες του βραχώδους εδάφους. Επαγωγικά, καθίσταται εύκολα αντιληπτή η σημαντική πολεοδομική διάσταση του έργου, από τον τρόπο που «στέκεται» και χωροθετείται το συγκρότημα, με σεβασμό στον περιβάλλοντα χώρο και ανάδειξη της δυναμικής του. 2 
Η ονομασία της περιοχής και κατ’ επέκταση του κτηρίου, προήλθε από τον παρακείμενο Ασύρματο του Ναυτικού 3 , ο οποίος εξυπηρετούσε τη Σχολή Πολέμου του Πολεμικού Ναυτικού, ενώ εκεί στεγαζόταν και η Σχολή Τηλεγραφητών-Ασυρματιστών. Κατά τη διάρκεια των Δεκεμβριανών το 1944, η Σχολή Πολέμου μαζί με τον χαρακτηριστικό ασύρματό της, καταστράφηκαν ολοσχερώς από πυρκαγιά. Στον απόηχο των γεγονότων, η κυβέρνηση πήρε ώθηση για την κατασκευή πέτρινων σπιτιών, αλλά και ενός οικοδομικού τετραγώνου με πολυκατοικίες, ώστε να βρουν εκ νέου στέγη οι πρόσφυγες που έως τότε ζούσαν σε τρώγλες.
Οι πέτρες από την κατεδαφισμένη Ναυτική Σχολή Πολέμου, επαναχρησιμοποιήθηκαν για την ανέγερση συνολικά 170 κατοικιών, που αποτελούν ιστορικά κτήρια, γνωστά και ως «πέτρινα». Παρ' όλ' αυτά, η περιοχή στα επόμενα χρόνια, παρέμεινε μία από τις πιο υποβαθμισμένες των Αθηνών, γεγονός που αποτυπώνεται με γλαφυρό τρόπο στην ιστορική ταινία Συνοικία το όνειρο  του Αλέκου Αλεξανδράκη. 4  Εν τέλει ο αριθμός κατοικιών δεν επαρκούσε για την εξ ολοκλήρου κάλυψη της ανάγκης για στέγαση, και για τον λόγο αυτό, κατασκευάστηκε και η μεγάλη πολυκατοικία του «Ασυρμάτου». Παράλληλα, ολοκληρώνεται η διάνοιξη του περιφερειακού δρόμου του Φιλοπάππου, ενώ ο Λόφος των Νυμφών εντάσσεται στον κατάλογο των «ιστορικών τόπων και τοπίων ιδιαίτερου φυσικού κάλλους», στοιχεία που επιφέρουν στην συνολική αναβάθμιση της συνοικίας και της ευρύτερης περιοχής.
Οι αρχές σχεδιασμού που ακολούθησε η αρχιτέκτονας στην πολυκατοικία του Ασύρματου ταυτίζονται με κάποιες από αυτές του μοντέρνου κινήματος. Παραδείγματος χάρη η απόδοση κοινωνικής χρήσης των ελεύθερων ανοικτών χώρων της εισόδου, του δώματος και των διαδρόμων, που επιδιώκεται να αναδειχτούν σε βασικούς χώρους ζωής, συγκέντρωσης, συνάντησης των κατοίκων, συλλογικών δράσεων και κοινωνικών επαφών. Ταυτόχρονα, διακριτές και οι κοινές αρχές και συσχετίσεις με αντίστοιχες προσφυγικές πολυκατοικίες του Μεσοπολέμου   –οι οποίες καλούνταν άλλωστε, να καλύψουν και παρεμφερείς ανάγκες. 5  Το κτήριο αποτελεί το τέλος του αστικού ιστού της περιοχής προς τον λόφο του Φιλοπάππου, αλλά και τον ευρύτερο αρχαιολογικό χώρο που βρίσκεται στις πλαγιές του.
Η εγκάρσια τομή του κτηρίου φανερώνει τις ιδιαιτερότητές του, καθώς και τις συνθετικές αρχές που επιστρατεύτηκε η αρχιτέκτονας.
Η καμπύλη που διαγράφουν στον χώρο οι διάδρομοι επιτρέπει στους κατοίκους να έχουν και μια διαγώνια θέαση του ίδιου του κτηρίου, από το ένα σημείο στο άλλο. Καθ’ αυτόν τον τρόπο, προς το κοίλο μέρος το βλέμμα συγκλίνει, ενισχύοντας τον κοινόχρηστο χαρακτήρα που έχει ο δημόσιος χώρος, ενώ προς το κυρτό, αποκλίνει, συμβάλλοντας στην ιδιωτικότητα των μπαλκονιών.
