8   
Ο Ηλίας Ατματσίδης  είναι Έλληνας πρώην διεθνής ποδοσφαιριστής, ο οποίος αγωνιζόταν ως τερματοφύλακας.
Ξεκίνησε την καριέρα στο επαγγελματικό ποδόσφαιρο με τη φανέλα των Ποντίων Βέροιας. Το 1992 τον απέκτησε η ΑΕΚ, με την οποία καθιερώθηκε γρήγορα και υπήρξε βασικός για πολλά χρόνια. Στο σύνολο της ποδοσφαιρικής του σταδιοδρομίας κατέκτησε 2 Πρωταθλήματα με την ΑΕΚ, 4 Κύπελλα και ένα Σούπερ Καπ μετά από μια βραδιά-θρίλερ στο παλιό Στάδιο Καραϊσκάκη το 1996.
Το 2002 αποκτήθηκε από τον ΠΑΟΚ με τον οποίο κατέκτησε το Κύπελλο το 2003.
Αποσύρθηκε από την ενεργό δράση το 2005.
Με την Ελλάδα αγωνίστηκε για πρώτη φορά στις 23 Μαρτίου 1994, στην εντός έδρας φιλική αναμέτρηση εναντίον της Πολωνίας . Συνολικά συμμετείχε σε 47 αγώνες. Ήταν μέλος της ομάδας που αγωνίστηκε στο Μουντιάλ 1994 στις ΗΠΑ, έχοντας μία συμμετοχή στον δεύτερο αγώνα εναντίον της Βουλγαρίας.
Τον Οκτώβριο του 2014 ανακοινώθηκε από την ΑΕΚ ότι ανέλαβε θέση στο προπονητικό επιτελείο των τμημάτων υποδομής του συλλόγου, 1  όπου υπεύθυνος ήταν ο Άκης Ζήκος και προπονητής της ομάδας Κ-20 ο Στέλιος Μανωλάς, οι οποίοι υπήρξαν συμπαίκτες του Ηλία Ατματσίδη τη δεκαετία του 1990, τόσο στην ΑΕΚ όσο και στην εθνική ομάδα.
