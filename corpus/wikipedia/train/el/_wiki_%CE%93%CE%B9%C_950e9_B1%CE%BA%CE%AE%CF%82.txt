Ο Γιάννης Φακής  ήταν Έλληνας ηθοποιός.
Ολοκληρώνοντας τις σπουδές του στη Δραματική Σχολή του Θεάτρου Τέχνης υπό τον Κάρολο Κουν, έλαβε ρόλους σε θεατρικές, τηλεοπτικές και κινηματογραφικές παραγωγές, μεταξύ των οποίων η παράσταση "Ευριπίδου Τρωάδες"  του Γιάννη Τσαρούχη, το 1922  του Νίκου Κούνδουρου, οι Νύφες  του Παντελή Βούλγαρη και Η άλλη θάλασσα  του Θεόδωρου Αγγελόπουλου, η οποία αποτέλεσε την τελευταία του ερμηνεία.
"Εσύ είσαι κωμικός" τού είχε πει κάποτε ο Κάρολος Κουν μετά από πολύμηνη μελέτη των ερμηνειών του, οι οποίες κάλυπταν όλο το φάσμα της παγκόσμιας δραματουργίας 1 .
Ο Γιάννης Φακής έζησε και εργάστηκε στην Άνδρο, τη Σαντορίνη και για το μεγαλύτερο μέρος της ζωής του στη συνοικία Κουκάκι στην Αθήνα. Κατά την περίοδο της δικτατορίας διέμεινε στη Ρώμη, στην οποία οδηγήθηκε λόγω των −όχι και τόσο αμφιλεγόμενων− φρονημάτων του. Υπήρξε σύζυγος της εικαστικού Ντέπης Φελουκατζή , με την οποία απέκτησε έναν γιο. Ο Κωστής Γκιμοσούλης στο αφήγημά του Ο μέσα και ο έξω  αναφέρεται στη γειτονική τους σχέση και στα όσα του εξιστόρησε ο Γιάννης Φακής κατά την περίοδο 2014 - 2016, βαπτίζοντάς τον "Κυναίγειρο". Όσοι γνώριζαν τον Γιάννη Φακή, θα θυμούνται τις αναφορές του: στο βιβλίο Αντιγνώση, τα δεκανίκια του καπιταλισμού της Λιλής Ζωγράφου, στην Έλλη Λαμπέτη και στον Γιάννη Τσαρούχη, με τους οποίους είχε συνεργαστεί εκτενώς, στον γιο του και τη σύντροφό του, καθώς και στη σύζυγό του, την οποία είχε χάσει. 
O Γιάννης Φακής έπασχε από καρκίνο του πνεύμονα και έφυγε από τη ζωή την Τετάρτη 14 Ιουνίου 2017 4 . Η ταφή του πραγματοποιήθηκε στο κοιμητήριο Ζωγράφου με πολιτική τελετή.
