Το NHK World είναι Ιαπωνικό κανάλι που εκπέμπει στην αγγλική γλώσσα, με στόχο την προώθηση του ιαπωνικού πολιτισμού και της Ιαπωνίας σε όλο το κόσμο, αλλά και στα ιαπωνικά για τους απόδημους Ιάπωνες. Είναι παρόμοιας θεματολογίας με τη Ντόιτσε Βέλε, το BBC World News και την αγγλόφωνη έκδοση του France 24. Μεταδίδει ειδήσεις, πολιτιστικά προγράμματα σχετικά με τον ιαπωνικό πολιτισμό, ταξιδιωτικά προγράμματα, αποσπάσματα από την ιαπωνική έκδοση του ΝΗΚ, μαθήματα ιαπωνικής γλώσσας και άλλα πολιτιστικά και ενημερωτικά προγράμματα. 
Το NHK ξεκίνησε τις διεθνείς υπηρεσίες τηλεοπτικών μεταδόσεων για τη Βόρεια Αμερική και την Ευρώπη το 1995. Την 1η Απριλίου 1998, το NHK World Television ξεκίνησε να εκπέμπει. Το ειδησεογραφικό και πληροφοριακό κανάλι του NHK μεταδίδεται μέχρι και σήμερα διεθνώς μέσω δορυφόρου και μέσω καλωδιακής. Το πρόγραμμά του μεταδίδεται στην Αγγλική γλώσσα. Ξεκίνησε ως ειδησεογραφικό κανάλι το Φεβρουάριο του 2009 χρησιμοποιώντας το λογότυπο του ίδιου του σταθμού το οποίο είχε υλοποιήσει το δημιουργικό και διαφημιστικό τμήμα του NHK. Αρχικά, το NHK World TV είχε χρησιμοποιήσει το λογότυπο του ίδιου του φορέα. Μερικές από τις εκπομπές του καναλιού γυρίζονται από τα στούντιο παραγωγής του Ιαπωνικού Ραδιοτηλεοπτικού Οργανισμού JIB TV των οποίων το 60% των μετοχών ανήκει στο NHK και το υπόλοιπο 40% ανήκει σε ιδιώτες επενδυτές και ιδιωτικές εταιρείες, όπως η Microsoft και η Ιαπωνική τράπεζα Mizuho.
Το NHK World Premium Television μεταδίδει ειδήσεις, αθλητισμό και ψυχαγωγία στην Ιαπωνική γλώσσα παγκοσμίως μέσω δορυφόρου ως συνδρομητική υπηρεσία. Στην Ευρώπη το κανάλι μεταδίδεται μέσω της Ιαπωνικής Δορυφορικής Τηλεοπτικής Υπηρεσίας JSTV και στις Ηνωμένες Πολιτείες Αμερικής το κανάλι είναι γνωστό ως TV Japan. Τα προγράμματα γενικά δεν φέρουν και δεν χρησιμοποιούν Αγγλικούς υπότιτλους. 1 
