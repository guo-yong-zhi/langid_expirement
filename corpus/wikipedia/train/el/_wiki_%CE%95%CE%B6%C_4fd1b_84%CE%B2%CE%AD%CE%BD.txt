Ο Εζέν Λεπουατβέν , ψευδώνυμο του Εζέν Μοντέστ Εντμόν Πουαντβέν, γεννήθηκε στις 31 Ιουλίου 1806 στο Παρίσι και πέθανε στην ίδια πόλη στις 6 Αυγούστου 1870, ήταν Γάλλος ζωγράφος, λιθογράφος, χαράκτης και γελοιογράφος.
Είναι σημαντικός εκπρόσωπος της γαλλικής τέχνης του 19ου αιώνα, διάσημος για τα τοπία και τις θαλασσογραφίες του. Πολλοί πίνακές του απεικονίζουν σκηνές μέσα και γύρω από την Ετρετά της Νορμανδίας. 12 
Ο Εζέν Λεπουατβέν γεννήθηκε ως Εζέν Μοντέστ Εντμόν Πουαντβέν στις 31 Ιουλίου 1806 στο Παρίσι. Το 1826, σε ηλικία 20 ετών, γράφτηκε στη Σχολή Καλών Τεχνών στο Παρίσι, όπου σπούδασε κοντά στους ζωγράφους Λουί Ερσάν και Ξαβιέ Λεπρένς.
Από το 1831 άρχισε να εκθέτει στο Σαλόν, όπου έγιναν δεκτοί τουλάχιστον δέκα πίνακές του και σύντομα έγινε γνωστός και έλαβε μια σειρά από κρατικές παραγγελίες ιστορικών έργων για το μουσείο στις Βερσαλλίες. Ήταν επίσης λιθογράφος και γελοιογράφος, και απέκτησε φήμη κατά τη δεκαετία του 1830 για μια σειρά ερωτικών/πορνογραφικών εκτυπώσεων που απαγορεύτηκαν όμως λόγω του περιεχομένου τους. 13 
Από το 1837, ο  Λεπουατβέν επισκεπτόταν συχνά τη βόρεια γαλλική ακτή τα καλοκαίρια, όπου ζωγράφιζε ψαράδες και βάρκες στις ακτές της Νορμανδίας, ιδιαίτερα στο ψαροχώρι Ετρετά, όπου το 1851 έχτισε δικό του σπίτι και εργαστήριο δίπλα στη θάλασσα, πολύ κοντά στο σπίτι όπου πέρασε τα παιδικά του χρόνια ο συγγραφέας Γκυ ντε Μωπασσάν, τον οποίο γνώριζε και απεικόνισε σε έργα του. 14 Το 1869 στο εργαστήριό του φιλοξένησε τον Γκυστάβ Κουρμπέ, που ζωγράφισε επίσης τοπία της Ετρετά.
Εκείνη την εποχή, η προσοχή του στράφηκε επίσης στις θαλασσογραφίες, οι οποίες φαίνεται ότι ήταν περιζήτητες. Μεταξύ των σημαντικότερων έργων του είναι οι Ναυαγοί του 1839, που απεικονίζει το επιζών πλήρωμα ενός ναυαγισμένου πλοίου, που φαίνεται στο βάθος, το οποίο έχει χτυπήσει σε παγόβουνο στην Αρκτική. Ο ναύτης όρθιος, φορώντας ένα κόκκινο σακάκι, διώχνει μια πολική αρκούδα, μια από τις τέσσερις στο νερό στα δεξιά.
Ταξίδεψε πολύ τόσο στη Γαλλία όσο και στην Ευρώπη, από το 1839 ιδιαίτερα ταξίδευε και εξέθεσε τακτικά στο Βερολίνο και άλλες γερμανικές πόλεις και στο Βέλγιο.
Το 1849 ο  Λεπουατβέν διορίστηκε Ζωγράφος ναυτικών θεμάτων για το Γαλλικό Υπουργείο Άμυνας. Έργα του εκτίθενται σε πολλά μουσεία στη Γαλλία, στο Μουσείο Βικτωρίας και Αλβέρτου στο Λονδίνο και σε μουσεία σε όλο τον κόσμο. 15 
Ο Εζέν Λεπουατβέν πέθανε στις 6 Αυγούστου 1870 στο Παρίσι, την εποχή που ο ιμπρεσιονισμός έβρισκε το ύφος του, και λίγο περισσότερο από μια δεκαετία πριν οι απότομοι βράχοι της Ετρετά εμφανιστούν στους πίνακες της πρώιμης σειράς του Κλωντ Μονέ.
Ο πίνακας Θαλάσσια μπάνια, παραλία της Ετρετά εκτέθηκε στο Σαλόν το 1865, όπου αγοράστηκε από τον Ναπολέοντα Γ' για την προσωπική του συλλογή. Μετά την πτώση του αυτοκράτορα το 1870, ο πίνακας θεωρούνταν χαμένος. 150 χρόνια αργότερα, εμφανίστηκε ξανά στον οίκο Sotheby's του Παρισιού, τον Δεκέμβριο του 2020, όπου πωλήθηκε για 226.800 €. 16 
Στον πίνακα απεικονίζεται ο Γκυ ντε Μωπασσάν .
Ναυάγιο στα βράχια του Ντόβερ τη νύχτα με το κάστρο του Ντόβερ στο βάθος, χωρίς ημερομηνία, ιδιωτική συλλογή.
Οικογένειες ψαράδων στην Ετρετά, χωρίς ημερομηνία, ιδιωτική συλλογή
Θαλάσσια μπάνια στην Ετρετά, 1866. Ο νεαρός άνδρας που ετοιμάζεται να βουτήξει έχει αναγνωριστεί ως ο Γκυ ντε Μωπασσάν.
Το εργαστήριο του ζωγράφου, 1827
Ψαράδες που ανασύρουν πλοίο στην ακτή, 1832
Η επιστροφή των ψαράδων, 1835
Χειμώνας ομάδας Ολλανδών ναυτικών, 1839
Ναύτες ανάβουν φωτιές σε φάρο στην είσοδο λιμανιού, 1862
Ψαρόβαρκα σε τρικυμία, 1840
Ο Σάντσο παραδίδει το μήνυμα του Δον Κιχώτη στη Δουλτσινέα, 1847, ιδιωτική συλλογή
Όλοι θα πάρουν, από τη σειρά απαγορευμένων εκτυπώσεων του 1830
Πικνίκ, 1866
