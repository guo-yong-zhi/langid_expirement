Το Opel Grandland X είναι ένα μικρομεσαίο crossover SUV αυτοκίνητο, που παράγεται από τη γερμανική αυτοκινητοβιομηχανία Opel, από τον Οκτώβριο του 2017. Ειδικότερα στο Ηνωμένο Βασίλειο, η δεξιοτίμονη εκδοχή του κυκλοφορεί με το σήμα της Vauxhall Motors, ως Vauxhall Grandland X.
Το μοντέλο αντικατέστησε το Opel Antara, ενώ από τον Αύγουστο του 2019 αντικατέστησε επίσης και το πολυμορφικό Opel Zafira. Επί του παρόντος, το Opel Grandland X διατίθεται στην Ευρώπη και σε κάποιες χώρες της νότιας Αφρικής.
Πρόκειται για το δεύτερο χρονολογικά μοντέλο  που μπήκε στη μαζική παραγωγή μετά την εξαγορά της Opel και της βρετανικής Vauxhall  από το Groupe PSA. Για την ιστορία, η σχετική συμφωνία, ύψους 2,2 δις ευρώ, ανακοινώθηκε από τον τότε Όμιλο PSA στις 5 Μαρτίου 2017.
Ως αποτέλεσμα, το Grandland X βασίστηκε στην πλατφόρμα του Ομίλου PSA που είναι γνωστή ως EMP2 platform, έχοντας έτσι στενή συγγένεια με αρκετά άλλα μοντέλα του Ομίλου και ιδίως με τα Peugeot 3008 δεύτερης γενιάς, DS7 Crossback και Citroën C5 Aircross. 1 
Για πρώτη φορά αποκαλύφθηκε στους δημοσιογράφους στα μέσα Απριλίου του 2017, ενώ παρουσιάστηκε επίσημα στο Σαλόνι Αυτοκινήτου της Φρανκφούρτης τον Σεπτέμβριο του 2017 και μπήκε στη μαζική παραγωγή στις αρχές Οκτωβρίου. Παρουσιάστηκε στην Ευρώπη στις 21 Οκτωβρίου 2017, με βασική τιμή στα 23.700 ευρώ, κατά την τότε ισοτιμία.
Αρχικά κατασκευαζόταν στη Σοσό της Γαλλίας, ενώ από τον Αύγουστο του 2019 παράγεται στο Άιζεναχ της Γερμανίας, με αποτέλεσμα τη λήξη της παραγωγής στη Σοσό στα τέλη του ίδιου έτους. 2  Επίσης, κατασκευάζεται και στο Walvis Bay , Ναμίμπια, για τις χώρες της νότιας Αφρικής, όπως προαναφέρθηκε.
Μάλιστα από τα τέλη του 2019, το Grandland X και το Zafira Life και το Vivaro C έγιναν τα πρώτα μοντέλα της Opel που άρχισαν να πωλούνται εκ νέου στη Ρωσία μετά τη διακοπή των εξαγωγών της Opel στη χώρα αυτή το 2015. 3 
Από τον Ιούνιο του 2019, μπήκε στην παραγωγή και η υβριδική έκδοση Grandland X PHEV , που συνδυάζεται με τον κινητήρα βενζίνης των 1.6 λίτρων, και είχε παρουσιαστεί τον Μάιο. Αρχικά προσφερόταν με έναν ηλεκτροκινητήρα, αλλά τον Δεκέμβριο του 2019 ξεκίνησε η παραγωγή και μιας εκδοχής με 2 ηλεκτροκινητήρες, ισχύος 221 kW  στις 6.000 στροφές το λεπτό, έναντι 165 kW  στις 6.000 στροφές το λεπτό της φθηνότερης έκδοσης με 1 ηλεκτροκινητήρα. Επίσης, από τα τέλη του 2019 η υβριδική έκδοση προσφέρεται και με 4-κίνηση, ενώ όλες οι άλλες εκδόσεις του Grandland X φέρουν αποκλειστικά κίνηση στους μπροστινούς τροχούς.
Το σαλόνι ενός Opel Grandland X του 2019, με δορυφορική πλοήγηση.
Opel Grandland X PHEV στο Σαλόνι της Φρανκφούρτης του 2019.
Το πίσω μέρος του προηγούμενου Grandland X PHEV του 2019.
Το σημείο ανεφοδιασμού ενός υβριδικού Grandland X PHEV.
Vauxhall Grandland X 1.6 turbodiesel του 2018, με δορυφορική πλοήγηση.
Το σαλόνι του προηγούμενου Vauxhall Grandland X 1.6 turbodiesel του 2018.
