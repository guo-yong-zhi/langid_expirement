«Генерали піщаних кар'єрів»  — американська драма 1971 року режисера Голла Бартлетта за романом «Капітани піску» Жоржі Амаду.
У США фільм залишився практично непоміченим через його очевидну антикапіталістичну спрямованість. Але через бойкот Американською асоціацією професіоналів кіно 7-го Московського міжнародного кінофестивалю малобюджетний фільм потрапив до конкурсної програми фестивалю і, хоча жодної нагороди не здобув, після виходу в прокат у СРСР став культовим.
У фільмі розповідається про долі безпритульних підлітків однієї з численних груп у Бразилії, які, щоб вижити, змушені красти, жебракувати, поневірятися по смітниках і скоювати тяжкі злочини. Їхня група знайшла притулок біля піщаних дюн на березі океану, через що отримала назву «Генерали піщаних кар'єрів».
У фільмі була використана пісня бразильського автора Дорівала Кайммі «Сюїта рибалки» , яка була написана ще 1957 року і яка теж стала дуже популярною у СРСР під назвою «Генерали піщаних кар'єрів» з російським текстом, написаним радянським поетом і музикантом Юрієм Цейтліним і тематично пов'язаним з сюжетом фільму.
