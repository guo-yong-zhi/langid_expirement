Daimler Motorkutsche , іноді згадується як автомобіль Даймлера 2  3  — моторизований візок, перший в історії прототип чотириколісного механічного транспортного засобу з двигуном внутрішнього згоряння, який працював на продуктах нафтопереробки 4  5  6  7  8  9 . Створений німецькими інженерами Готтлібом Даймлером і Вільгельмом Майбахом у 1886 році 4  9  10 .
Подальшого розвитку ця модель не набула і використовувалася лише в експериментальних цілях для демонстрації того, що високошвидкісний та компактний  двигун Даймлера та Майбаха може бути використаний на різних транспортних засобах. Тим не менше, «Daimler Motorkutsche» як і перша мотоколяска Карла Бенца відіграли значну роль у розвитку автомобілебудування, поклавши початок певним традиціям у цьому секторі промисловості 11 .
8 березня 1886 року Готтліб Даймлер замовив карету у версії «Americaine»  12  виробництва штутгартської фірми «Wilhelm Wimpff & Sohn» 13  під виглядом подарунка до майбутнього дня народження своєї дружини Емми 14  15 . Проте цей подарунок вона так і не отримала. Насправді, німецький конструктор планував оснастити транспортний засіб двигуном, розробленим у 1885 році спільно з Вільгельмом Майбахом. Це був бензиновий двигун внутрішнього згоряння з повітряним охолодженням і вертикально розташованим одним циліндром, що нагадував своїм зовнішнім виглядом маятниковий годинник, за що і отримав прізвисько «підлоговий годинник»  16 . Раніше інженери вже випробували його на мотоциклі «Daimler Reitwagen», а тепер мали намір оснастити ним карету. Замовлене шасі, на яке встановили двигун, було дерев'яною конструкцією зі сталевою арматурою. Його доставили інженеру у серпні 1886 року 17  10 .
Двигун, що був розроблений за рік до того, зазнав деяких модифікацій. Так, наприклад, розробники удвічі збільшили робочий об'єм — з 264 до 462 куб. см., завдяки чому його максимальна потужність досягла 0,8 кВт  18 , а максимальна швидкість моторизованої коляски сягала 18 км/год 4  5  19 .
Моторизована карета Даймлера стала першим чотириколісним транспортним засобом із двигуном внутрішнього згоряння. На відміну від Benz Patent-Motorwagen, який являв собою самостійну цілісну конструкцію на трьох колесах, перший автомобіль Готтліба Даймлера був простою каретою без дишля зі звичайним  кермовим механізмом 4  20  21 . У 1886 році моторизована карета могла бути помічена під час тестових заїздів в районі великих садів дому Даймлера 22 . В архівах концерну Daimler AG збереглись записи Вільгельма Майбаха і Пауля Даймлера про ці випробування, що провадились у ранковий час, в яких відзначено, що «транспортний засіб працював досить нормально» і зміг досягти максимальної швидкості у 18 км/год 23 . Пізніше перший прототип автомобіля виходив на несподівані таємні вилазки по місцевих дорогах 24  25 , а згодом уже відкрито переміщався вулицями Канштатта 26 .
У 1887 році 27  після проведення випробувань  було змінено спосіб охолодження двигуна з повітряного на рідинний 30 . З цією метою під задніми сидіннями інженери встановили великий радіатор.
1888 року моторизована карета Даймлера потрапила в газету, де повідомлялося, що «експерименти тепер поширюватимуться і на дорожні транспортні засоби» 15 . Тим не менш, німецький конструктор не замислювався над продовженням розвитку конкретно даного автомобіля чи запуском його в серійне виробництво. Завдяки йому він лише вкотре продемонстрував можливі способи застосування розробленого ним двигуна та продовжив свої дослідницькі роботи у цьому напрямі 10 .
У 1961 році Німецьким урядом була випущена поштова марка із зображенням першого моторизованого візка Даймлера  31 . Протягом деякого часу репліку першого чотириколісного автомобіля з двигуном внутрішнього згоряння і власне сам двигун «Daimler Standuhr» можна було побачити у Німецькому музеї в Мюнхені 32  33 . Тепер репродукція моделі «Daimler Motorkutsche» знаходиться у Музеї Мерседес-Бенц у Штутгарті  34 .
Головною технічною складовою першого прототипу чотириколісного транспортного засобу був встановлений на ньому одноциліндровий 13  чотиритактний двигун внутрішнього згоряння з робочим об'ємом 462 см3, що розташовувався вертикально між передньою і задньою лавками для пасажирів 35 . Конструкція двигуна базувалась на вертикально розташованому циліндрі, містила один самодіючий  і один керований бокового розташування  клапани. На валу двигуна встановлювався маховик. Охолодження було повітряним. У системі живлення використовувався випарний карбюратор. Така конструкція забезпечувала надходження паливо-повітряної суміші, що отримувалась при проходженні повітря через шар пального. Як пальне використовувався гас або олива з нафти з парафіном 36 . Паливний бак у транспортному засобі був відсутній — 2 літри пального заливались напряму у карбюратор 35 . Потужність двигуна сягала 1,1 к. с. при 650 об/хв, а максимальна частота обертання доходила до 950 об/хв.
Швидкісний 37  двигун Даймлера вигідно відрізнявся від двигуна конструкції Ніколауса Отто, так як він мав частоту обертання у 4—5 разів вищу, ніж у газових двигунів того часу, що при однаковій потужності дозволило суттєво знизити габарити і масу силового агрегату 38 .
Кузов чотиримісного 4  39  транспортного засобу являв собою модифіковану класичну карету того часу 40  з двигуном із приводом на задні колеса через зубчасті передачі 41 . Рама виготовлялась з дерева і посилювалась у потрібних місцях металевими елементами. Підвіска у її сучасному уявленні була відсутня — обидві осі були суцільними і використовувались еліптичні ресори 35 . Рульовий механізм з вертикальним розташуванням рульової колонки було реалізовано на базі поворотного зубчастого сектора і шестерні, що була з ним у зачепленні.
Роль трансмісії виконувала проста система з двома 42  передніми передачами на базі двоступінчастого комплекту шківів  35 . Перемикання здійснювалось шляхом перекидання паса за допомогою ручного важеля. Муфта зчеплення включала дерев'яний конус, що входив у контакт з чавунним конусом, встановленим на колінчастому валу. Крутний момент від двигуна передавався 43  за допомогою плоскопасової передачі, ведучий шків якої урухомлювався від приводного вала, а ведений шків був на одному валу із шестернями зубчастих передач приводу задніх коліс. Ведені зубчасті колеса приводу були співвісно прикріплені до задніх коліс з боку корпуса. Гальмівний механізм складався виключно із стоянкового гальма, реалізованого у вигляді важеля, при дії на який задні колеса загальмовувались зусиллям тертя від гальмівних колодок 35  44 .
Транспортний засіб оснащався різнорозмірними дерев'яними колесами каретного типу  діаметром 930 мм спереду і 1165 мм ззаду. На них встановлювались металеві шини у вигляді обруча шириною 37 мм 35 .
