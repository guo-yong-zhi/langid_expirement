Святи́тель Мака́рій, священномученик Макарій  — митрополит Київський, Галицький і всієї Русі архієпископ, православний святий.
Священномученик Макарій жив і здійснював свою архіпастирську діяльність у Великому князівстві Литовському, Руському і Жемайтському — спільній державі литовців і русинів.
На момент поставлення сщмч. Макарія митрополитом Київським у 1495 р. Московська і Київська Церкви-митрополії існували й розвивалися вже цілком окремо одна від одної. У 1448—1458 рр. відбувся остаточний поділ Київської митрополії, яка від часу «хрещення Русі» входила до складу Константинопольського патріархату, між великими Литовсько-Руським і Московським князівствами, внаслідок чого відокремилася незалежна від Константинополя  Московська митрополія. Київська ж митрополія  так і залишалася в складі Константинопольського патріархату  до 1685 р., коли її з порушенням церковних канонів було приєднано до Московського патріархату.
Митрополит Київський Симеон поставив святителя Макарія архімандритом Віленського Троїцького монастиря.
1495 року, після смерті Київського митрополита Іони , Собор руських архієреїв поставив архімандрита Макарія митрополитом. Для одержання благословення на управління митрополією до Константинопольського патріарха Нифонта були послані старець Діонісій і чернець Герман. 1496 року патріарх надіслав великому князеві, княгині й митрополиту Макарію листа з благословенням.
Митрополит Макарій був мудрим пастирем. Він докладав багато зусиль до ослаблення внутрішніх чвар серед духовенства й мирян, дбав про розвиток Київської митрополії, упорядкував і прикрасив багато храмів та монастирів. Він оберігав і захищав права православних від «латинян». Для цього вживав заходів, щоб прихилити великого князя Литовського Олександра до православних.
Святитель мешкав у м. Новогрудку . Тут була головна резиденція Київських митрополитів від часів князя Вітовта Великого через небезпеку проживати у Києві через постійні набіги кримських татар. Тисячі людей гинули від меча й потрапляли у полон, татари грабували й палили храми. У цих умовах подорож до Києва була дуже небезпечною — але потрібно було їхати.
У 1495-96 роках, саме тоді, коли митрополитом Київським і всієї Русі архієпископом став святий Макарій, у правлячих колах Литовсько-Руської держави активно обговорювався план великого князя Олександра Казимировича відновити Київське князівство і віддати його своєму молодшому братові Сигізмунду  з наданням йому статусу співправителя в межах Великого князівства Литовського, Руського і Жемайтського. Королем католицької Польщі був на той час їхній брат Ян-Альбрехт. По суті, йшлося про перспективу утворення федерації Польщі, Литви та Києво-Руського князівства, і про відновлення політичного значення Києва. Напевно, підтримувала цю ідею й частина українських православних князів.
За стародавньою київською традицією, обряд посадження на княжий престол  мав би відбутися саме в Софії Київській, яка в свідомості народу була не лише головним храмом князів і митрополитів, але й символом могутньої княжої Русі.
За таких обставин митрополитові Київському і всієї Русі можливо, і навіть необхідно, було їхати до Києва або й назовсім переїхати до свого титульного міста. Попередники святого Макарія з різних причин вже більше ста років не жили постійно в Києві. Перенесення фактичного центру православної митрополії з Новогрудка до Києва могло б сприяти швидшому відродженню політичного впливу Київського князівства. Це також позитивно вплинуло б на економічний розвиток Києва та зміцнило б дух русинів у боротьбі з татарами.
Керований почуттям архіпастирського обов'язку й любов'ю до Вітчизни, владика Макарій, зібравши деякі кошти для відновлення пограбованих татарами Менглі-Гірея кафедрального Софійського собору та інших київських святинь, вирішив їхати до Києва навесні 1497 року.
Дослідниця А. Троїцька припускає, що митрополит Макарій як духовний лідер православних, яких у Київському князівстві була переважна більшість, мав би зустріти з народом нового князя Київського Сигізмунда та разом із католицьким духовенством звершити обряд коронації. Процедура спільного богослужіння була вироблена ще для шлюбу великого князя Олександра  з донькою Московського князя Іоанна ІІІ Оленою , але цього разу моральна перевага могла бути на боці православних.
Подорож до Києва в ті часи була небезпечною. Протягом 1491—1496 років кримські татари здійснювали набіги на Україну щороку. У березні й квітні 1497 р. вони напали на Волинь, Поділля й Мозирщину, однак князі Михайло й Костянтин Острозькі з військом відбили полонених і вбили всіх нападників. Тому вважалося, що шлях до Києва, який пролягав через Мозирщину, є вільним.
Наприкінці квітня 1497 р. митрополит Макарій у супроводі кількох духовних осіб та нечисленної охорони вирушив до Києва. Проїжджаючи вздовж річки Прип'яті, святитель зупинився на відпочинок у селі Скриголов , що розташоване було неподалік від міста-фортеці Мозиря на річці Бчичі .
1 травня 1497 року, коли митрополит Макарій служив Божественну літургію в храмі с. Скригалова, напали татари. Святитель закликав присутніх рятуватися, а сам залишився біля вівтаря й прийняв мученицьку смерть. Татари зарубали його, відітнули ступню правої ноги, ліву руку та голову.
Сучасники гаряче оплакували смерть святителя. Його тіло привезли до Києва й поклали в храмі Святої Софії. Перед іконостасом у соборі, де спочивав святитель, неодноразово самі запалювалися свічки, а від його гробниці  інколи виходило світло й вогонь. Мощі, вкриті полотняним покривалом, перебували у Святій Софії, зокрема, 1594 року. 2 
Канонізація святителя відбулась у 1621—1622 роках, за митрополита Київського Іова Борецького, у державі Річ Посполита.
Його пам'ять шанували у день тезоіменитства , але з 1827 року ця дата була перенесена на день його смерті.
Нині нетлінні мощі священномученика Макарія перебувають в Києві у Володимирському соборі.Вшановуючи пам'ять Митрополита, у 1897 році київська громада звела дерев'яний храм на його честь, який існує досі.
