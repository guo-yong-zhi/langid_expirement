Мистецький портал «Жінка-УКРАЇНКА» — вебпортал, створений для популяризації українських митців і української літератури і мистецтва. Працює з 2013 року.
Засновники порталу — письменниця і журналіст Тетяна Череп-Пероганич та громадський діяч Юрій Пероганич за його створення та велику громадську діяльність відзначені званням лауреатів Міжнародної літературно-мистецької премії імені Пантелеймона Куліша . 1  Із червня 2018 портал підтримує громадська організація «Творча еліта України».
Основним на порталі є розділ «Українки», в якому розміщено надіслані «героїнями» й схвалені редколегією порталу їх власні біографії, роздуми на тему «Слово про Україну» та зразки творчості, а також, за бажанням, роздуми про наболіле для рубрики «Думки вголос», цікаві історії з життя, світлини для фотоальбому та рецепти їх улюблених страв. 
Розділ «Гості порталу» присвячений творчості чоловіків, у цьому розділі публікуються біографії та зразки творчості митців. 
Важливою частиною порталу є стрічка мистецьких новин.
Портал виступав інформаційним партнером музично-поетичних заходів, на його сторінках проводилися творчі марафони. За організаційної та інформаційної підтримки порталу проводилися творчі вечори митців у Національній спілці письменників України, Київському міському будинку учителя, Домі освіти та культури «Майстер-клас»; на Київщині, Львівщині, Хмельниччині, Чернігівщині та Сумщині.
«Жінка в історії» — літературний конкурс, започаткований порталом 2013 року 17 . На конкурс приймалися «нариси про жінок-українок, які своїми добрими справами в галузі української культури, літератури, освіти, народного мистецтва, залишили добрий слід у житті суспільства».
До складу журі увійшли Євген Букет, Еліна Заржицька, Світлана Мирвода, Лідія Купчик, Юрій Пероганич. Переможців у номінації «Жінка в борні за Україну» визначила Ірина Сех — український політик, голова Львівської обласної організації політичної партії Всеукраїнське об'єднання «Свобода», голова Львівської обласної державної адміністрації.
Нагородження переможців відбулося 18 травня 2014 в Києві, у будинку освіти та культури «Майстер Клас» 6 . У загальній номінації перше місце здобув Богдан Мельничук, друге — Олександра Коваленко, третє — Світлана Макаревська. Спеціальну відзнаку отримала Анна Багряна. У номінація «Жінка у борні за Україну» переможцями стали Наталія Карпенкова, Ольга Лоїк та Наталія Кутняк. Дипломантами конкурсу стали Оксана Маковець, Людмила Яцура, Тетяна Кітчак, Надія Онищенко, Наталя Ткачик, Анна Ліхота та Микола Шот 7 .
Літературний конкурс імені Григорія та Ганни Панченків «Бентежить душу батьківська земля» на найкращий поетичний твір організований і оголошений порталом «Жінка-УКРАЇНКА» у грудні 2014. Засновник конкурсу — громадський діяч, письменник Володимир Панченко. До складу журі увійшли Дмитро Головко, Оксана Радушинська, Олександр Букатюк, Тетяна Винник, Ярина Мавка. 18 
На конкурс було надіслано майже 200 творів від сімдесяти дев'яти учасників. За рішенням журі перше місце у поетеси з Івано-Франківської області Наталі Данилюк, друге дісталося Галині Гнатюк  з Рівненщини, і на третьому — Наталка Поклад з Києва. У номінації «Я люблю тебе, Ржищеве!» переміг Євген Листопад. 19 
Нагородження переможців відбулося у Ржищеві в рамках музично-поетичної імпрези за участю відомих українських виконавців та майстрів поетичного слова 21 січня о 15.00 в міському будинку культури. 20 
Засновники мистецького порталу «Жінка-УКРАЇНКА» Юрій та Тетяна Пероганичі разом із директором музею-садиби Палацово-парковий ансамбль «Самчики» Богданом Пажимським та письменницею, громадською діячкою, волонтером Оксаною Радушинською є організаторами «Імпрези по-самчиківськи» — щорічного мистецького фестивалю, що проводиться на території Палацово-паркового ансамблю «Самчики» в селі Самчики Староконстянтинівського району Хмельницької області. Фестиваль заснований 2014 року, на фестивалі виступило чимало знаних народних артистів та митців Хмельниччини й України. Але щороку у Самчиках приймають й новачків — поетів та виконавців.
