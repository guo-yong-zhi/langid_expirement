
Вознесенський монастир на Печерську — православний жіночий монастир у місті Київ, який існував зі XVI ст. до 1712 року. Комплекс монастиря розташовувався навпроти головного входу до Києво-Печерської лаври, на місці будівлі «Мистецького Арсеналу» 1 .
Час заснування монастиря достеменно невідомий 2 . За однією версією його заснував Єлисей Плетенецький на початку XVII ст. За іншою версією, монастир існував з 1560-х років, а Плетенецький лише оновив його 3 . Лаврентій Похилевич у своїй праці «Монастыри и церкви г. Киева» зазначає, що даних про походження Вознесенського жіночого монастиря в нього немає 4 , але згадує про давній звичай облаштовувати жіночі монастирі поряд із чоловічими, щоб 5 
 пристарѣлые супруги, посвящавшіе остатокъ дней своихъ на служеніе Богу, жили хотя въ отдѣльных келіяхъ, но не отдаленныхъ одна отъ другой. Такъ при древнемъ Софійскомъ монастырѣ находился женскій монастырь св. Ирины; при Михайловскомъ — Богоявленскій; при Печерской Лаврѣ — Вознесенскій
Монастир зображено на двох найдавніших мапах Києва — на плані Атанасія Кальнофойського  та на плані 1695 року. Микола Закревський у своїй праці «Описание Киева» згадує про гравюру з Києва, датовану 1627 роком, із написом, що ця гравюра виконана на замовлення «Акилини Федорівни, чорниці Печерського дівочого монастиря».
У середині — 2-й половині XVII століття Вознесенський Печерський монастир володів селом Підгірці під Києвом, пізніше до його володінь додали і село Ходосівку 6 , ставши гетьманом, Іван Мазепа універсалом від 1 грудня 1687 року віддав монастирю також села Бугаївка, Берково, Іванково та Бузово 7 , у 1688 році він же підпорядкував монастирю Глухівський Преображенський монастир 8 .
Станом на 1695 рік ансамбль монастиря складався з Вознесенської церкви, трапезної із церквою Покрови Божої Матері 8 , будинку ігумені та келій. Усі споруди до 1701 року були дерев'яними 3  9 .
Кам'яну Вознесенську церкву замість дерев'яної збудували в 1701—1705 роках коштом гетьмана Івана Мазепи 10 , сина тодішньої ігумені Марії Магдалини 11  8  9 . Зведена у формах українського «мазепинського» бароко Вознесенська церква була хрещатою у плані, із гранчастим вівтарем та п'ятьма грушоподібними банями 9 . Фасади, окрім східного, завершувалися високими фронтонами, увінчаними парами невеликих декоративних бань 11 . Трохи пізніше збудували муровані келії, дзвіницю та трапезну 9 . Остання була також зведена у формах українського бароко, була прямокутною у плані, із гранчастою, увінчаною грушоподібною банею церквою, що примикала до східного фасаду трапезної 1 .
У 1712 році за наказом Петра І Вознесенський Печерський монастир ліквідували та об'єднали з Флорівським Вознесенським монастирем на Подолі 1 . Формальним приводом для цього стало спорудження Київської фортеці. Будівлі колишнього монастиря пристосували під цейхгауз 12  1 , церква Вознесіння і трапезна Покровська церква використовувалися як парафіяльні для гарнізону 11 . Впродовж XVIII століття було поступово розібрано монастирські споруди: між 1750 та 1783 роками розібрали дзвіницю, 1784 року — трапезну, а 1798 року — і саму Вознесенську церкву 1 . На місці монастиря у 1784—1803 роках звели будівлю арсеналу Київської фортеці 11  3  1 .
Під час археологічних досліджень, які протягом 2005—2009 років Інститут археології НАН України проводив на території колишнього Вознесенського жіночого монастиря , було виявлене масове поховання черниць, серед яких могло бути й поховання ігумені — Марії Магдалини Мазепи 13 . У листопаді 2012 року про це офіційно повідомив перший заступник голови КМДА Олександр Мазурчак 14 .
Проте гіпотеза про поховання на території Вознесенського некрополя ігумені Марії Магдалини Мазепиної наразі не підтверджена і не спростована 15 .
8 грудня 2012 року відбулося перенесення поховань із некрополя Вознесенського монастиря до Флорівського монастиря  15  13 .
Значне культурне й історичне значення монастиря обумовлене фактом очільництва матір'ю Івана Мазепи, Марією Магдаленою Мазепиною з Мокієвських, та унікальною технікою вишивання, перенесена потім у Флорівський монастир 3 .
Монастир був певною мірою «шляхетським», адже мешканки походили зі шляхетних — князівських, воєводських, дворянських родин 16  3 .
Французький інженер Ґійом Левассер де Боплан так описує Києво-Печерський Вознесенський дівочий монастир:
 ...де живе багато черниць, числом до сотні; вони займаються шитвом і гаптують на ошатних хустинах прегарні вишивки, продаючи їх тим, хто приходить на огляд і відвідини. Вони вільно виходять з монастиря, коли хочуть, і звичайно йдуть на прогулянку до Києва, що віддалений від їхнього монастиря на половину льє. Всі вони вбрані в чорне, ходять лише попарно, як і більшість католицьких черниць. Пригадую, що доводилося бачити серед цих черниць обличчя таке гарне, яке рідко коли зустрінеш у самій Польщі 17 
  Бароко   Втрачена архітектура   Київ                      
