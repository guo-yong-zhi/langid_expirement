Полтавський поштамт  — головне підприємство зв'язку Полтави. Поштамт розташований у південному секторі Круглої площі між вулицями 1100-річчя Полтави і В'ячеслава Чорновола . Споруджений у 1953—1958 роках у неокласицистичиих архітектурних формах.
На початку XVIII сторіччя в Російській імперії почали відкриватися перші поштові контори. Піклуванням полковника Полтавського полку Івана Черняка у 1720 році з'явилась пошта й у Полтаві.
Згодом по території Полтавської губернії проходили п'ять з дев'яти поштових трактів України: Глухів — Полтава, Полтава — Київ, Глухів — Переяслав, Ромни — Лубни, Полтава — Чернігів, на яких знаходилось 60 міст і містечок. Пошта відправлялася двічі на тиждень в точно обумовлений час. Полтавською поштою керував пошт-директор. Поштові станції обслуговувалися поштмейстерами і листоношами. Листонош і коней надавали козацькі полки.
В кінці XVIII століття в розпорядженні Головного поштових справ управління було створено чотири поштамти: Петербурзький, Московський, Малоросійський і Прикордонний. Малоросійський поштамт був створений відповідно до Височайшого указу про реорганізацію Київської обер-почтмейстерської контори в поштамт з передачею йому усіх губернських контор і поштових станцій на території України. Після указу від 27 лютого 1802 року, відповідно до якого Малоросійська губернія розділялася на Полтавську і Чернігівську, було прийняте рішення про перенос частини центральних установ Малоросійської губернії в Полтаві. Малоросійський поштамт спочатку планувалося побудувати в Чернігові, але завдяки клопотанню генерал-губернатора князя Олексія Куракіна був одержаний дозвіл будувати поштамт також у Полтаві. У 1809 році в на центральній площі Полтави був побудований будинок Малоросійського поштамту — це була одна з перших споруд ансамблю Круглої площі.
У першій половині XIX сторіччя система поштового зв'язку суттєво розширилась. На той час через Полтаву проходило чотири тракти — на Харків, Кобеляки, Зіньків і Кременчук. Через Полтаву возили пошту із Санкт-Петербурга в Крим. Для початку XIX століття поштамт був досить складним підприємством зв'язку, яке здійснювало прийом не тільки листівок, а й пакетів і посилок. Діяли канцелярія поштамту, рахункова експедиція, експедиція прийому грошей і посилок, іноземна, секретна експедиції тощо. Але губернський поштамт пропрацював у Полтаві недовго — у 1822 році він був переведений до Чернігова.
Кроком вперед у розвитку поштового зв'язку, підвищення його оперативності стало створення поштово-телеграфних контор. Полтавська поштово-телеграфна контора, відкрита 1855 року входила до складу Катеринославського поштово-телеграфного округу, ліквідованого у 1919 році. Цьому органу був підпорядкований і Полтавський поштамт, який має свою власну і досить цікаву історію.
На тому місці, де зараз центральний вхід до поштамту, до війни стояв маленький півтораповерховий будиночок повітових державних установ з кінним поштовим двором. Ліворуч, на розі з Протопопівським провулком  у 1911–1913 роках була побудована художньо-ремісничого училища імені Хрульова у формах модерну, яка внесла серйозний дисонанс в ансамбль Круглої площі. Під час війни будинок повітових державних установ майже повністю було зруйновано, а будинок Хрульова хоч і постраждав, але залишився.
У 1958 році на місці повітових державних установ з використанням залишків ремісничої школи за проектом архітекторів Д. С. Бойченка, Д. С. Вероцького і З. П. Марченка споруджено Полтавський будинок зв'язку. Будинок художньо-ремісничої школи органічно включили до загальної композиції новопроектованого поштамту. А його стилістику, декор та елементи фасаду змінили на класицистичні.
Будинок Головпоштамту вирішено у стильових формах класицизму початку XIX століття із збереженням спільного для всіх споруд площі характеру фасадних членувань. Будинок мурований, симетричний. Головний вхід акцептовано шестиколонним портиком іоничного ордера, який увінчано трикутним фронтоном. Будинок Головпоштамту органічно завершив ансамбль Круглої, строго витриманий в єдиному стилі.
Сьогодні Полтавський Головпоштамт — підприємство «Центр поштового зв'язку № 1» Полтавської дирекції ПАТ «Укрпошта» Міністерства інфраструктури України.
Підприємство надає такі послуги:
Поштовий індекс — 36000.
