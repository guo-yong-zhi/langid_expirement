I-20 — підводний човен Імперського флоту Японії, який брав участь у Другій світовій війні. Мав один із найбільших переможних рахунків серед підводних човнів своєї країни, потопивши або остаточно вивівши з ладу 9 транспортних суден.
Корабель спорудили на верфі компанії Mitsubishi у Кобе. Човни типу C, підтипу C1 , до яких належав I-20, мали великі розміри  та могли нести міні-субмарину для диверсійних операцій.
I-20 завершили у вересні 1940 року, а з 31 січня 1941-го включили до складу 2-ї дивізії підводних човнів .
Для участі у нападі на головну базу Тихоокеанського флоту США японці сформували загін із 5 підводних човнів, котрі могли бути носіями міні-субмарин. 19 листопада загін вирушив до Гаваїв.
7 грудня 1941 року за три години після опівночі I-22 запустив свою міні-субмарину HA-20 1  в районі за десять кілометрів від Перл-Гарбору. Біля 6:30 ранку її бойова рубка була помічена неподалік входу в гавань з есмінця «Ворд», який наблизився та з відстані біля сотні метрів відкрив вогонь із 102-мм гармати . Хоча перший снаряд не влучив у ціль, проте другий вразив рубку HA-20. Після цього з есмінця скинули 4 глибинні бомби, до яких додались бомби з патрульного літака, і міні-субмарина була знищена.
Дві наступні ночі I-20 перебував на обумовленій точці зустрічі з екіпажами диверсійних субмарин, проте зі зрозумілої причини нікого не зустрів.
12 грудня човен вирушив від Гаваїв до бази на атолі Кваджалейн , куди й прибув 20 грудня.
4 січня 1942 року I-20 вирушив до району бойового патрулювання в районі архіпелагів Самоа та Фіджі.
11 січня з дистанції біля 14 км човен випустив 12 снарядів по військових інсталяціях у гавані Паго-Паго , утім, більшість із них не потрапили у ціль, хоча двоє військовослужбовців все ж отримали поранення.
16 січня поблизу Суви  I-20 зустрів новозеландський переобладнаний легкий крейсер HMNZS Monowai. Дві випущені по ньому торпеди здетонували передчасно, після чого командир японського корабля вирішив спливти на поверхню та відкрив вогонь за артилерії по цивільному, як він вважав, судну. Monowai відповів вогнем зі своїх кормових 155-мм гармат, що примусило I-20 до екстреного занурення. У підсумку, в цьому бою жодна сторона не зазнала пошкоджень.
24 січня човен повернувся на Кваджалейн, а 1 лютого прибув до Йокосуки.
Наступні два з половиною місяці човен перебував у Внутрішньому Японському морі, провадячи навчання у складі новоствореної 8-ї ескадри підводних човнів, до якої включили 2-гу дивізію.
На початку квітня з 8-ї ескадри виділили загін із 5 підводних човнів, до якого включили й I-20, для дій в Індійському океані на комунікаціях союзників.
16 квітня загін вирушив із Хашираджими . Через дві доби на Японію здійснило рейд авіаносне з'єднання Дуліттла, унаслідок чого висланий у Індійський океан загін отримав наказ пройти північніше від островів Бонін у пошуках ворожих кораблів, проте не досягнув якогось успіху.
27 квітня підводні човни прибули до Пінангу на західному узбережжі півострова Малакка. Сюди ж гідроавіаносець «Ніссін» доправив міні-субмарини для проведення диверсійних операцій.
30 квітня 1942 року I-18 полишив Пінанг разом із підводними човнами I-16 та I-20 та попрямував для операції проти африканських портів. Також в операції були задіяні човни I-10 та I-30, котрі несли не міні-субмарини, а літаки.
30 квітня чотири човна вийшли з Пінангу  та попрямували в Індійський океан. 5, 10 та 15 травня вони поповнили запаси пального від переобладнаних легких крейсерів «Айкоку-Мару» та «Хококу-Мару», котрі провадили в Індійському океані рейд проти ворожого судноплавства.
З 20 по 29 травня розвідувальний літак з I-10 здійснив польоти над південноафриканськими портами Дурбаном, Іст-Лондоном, Порт-Елізабет та Саймонстауном , а також Дієго-Суаресом . В останньому був виявлений лінкор «Раміліз», також у порту перебували 2 есмінці, 2 корвети та 5 транспортів. Як наслідок, Дієго-Суарес обрали для нападу.
30 травня дещо менше ніж за два десятки кілометрів від Дієго-Суаресу загін узявся до запуску міні-субмарин, при цьому лише I-16 та I-20 вдалося провести цю операцію. Міні-субмарина I-20 змогла дістатись гавані та поцілила «Раміліз». Лінкор був уражений однією торпедою поблизу носової башти головного калібру та прийняв багато води, проте після вивантаження боєзапасу зміг самостійно дійти до Дурбану . У червні 1943 року лінкор після ремонту знову став до ладу.
Другу торпеду диверсанти з I-20 витратили на танкер British Loyalty , котрий затонув на мілководді, загинуло 6 членів екіпажу. У грудні 1942 року він буде поставлений на плав, після чого відремонтований та з жовтня 1943-го використовувався як плавуче сховище на Мальдівських островах на атолі Адду .
Міні-субмарина з I-20 у підсумку опинилась на березі. Два члени її екіпажу висадились на берег, розраховуючи бути підібраними човном-носієм, проте 2 червня місцеві мешканці помітили їх та доповіли про це британцям. У наступній сутичці обидва японці та один британський морський піхотинець загинули.
Можливо відзначити, що рейд міні-субмарин на Дієго-Суарес виявився найкращим із серії нападів, до якої також відносяться атаки на Перл-Гарбор та Сідней.
Надалі човни продовжили похід діями проти ворожого судноплавства. 5 червня у північному вході до Мозамбіцької протоки за сотню кілометрів на схід від острова Майотта I-20 торпедував та потопив судно Johnstown . Через три доби за 900 км від місця попередньої атаки та за півтори сотні кілометрів на схід від Занзібару човен так само торпедами знищив транспорт Christos Markettos . 11 червня I-20 знову перебував у Мозамбіцькій протоці поблизу Накали, де потопив судно Mahronda .
12 червня човен здобув одразу дві перемоги — спершу біля Накали він обстріляв артилерією та потопив судно Hellenic Trader , а потім за дві сотні кілометрів на південний захід торпедами знищив транспорт Clifton Hall .
19 червня I-20 знову поповнив запаси пального від Айкоку-Мару.
29 червня човен все в тій же північній частині Мозамбіцької протоки за дві сотні кілометрів на південний захід від Коморських островів потопив судно Goviken , а наступної доби за чотири сотні кілометрів північніше  обстріляв артилерією танкер Steaua Romana . У судно влучив лише один із 15 снарядів, а коли з танкера відкрили вогонь у відповідь, I-20 занурився та випустив торпеду, яка здетонувала передчасно. Утім, друга торпеда поцілила та нарешті потопила Steaua Romana.
Згодом човен перейшов на північ до Аденської затоки, де не досяг нових перемог, а 5 серпня повернувся до Пінангу.
23 серпня I-20 прибув до Йокосуки на ремонт.
Тим часом з початку серпня 1942 року на сході Соломонових островів тривала битва за Гуадалканал. По мірі виходу човнів 1-ї дивізії з ремонту їх відправляли у цей регіон для підсилення японського угруповання, при цьому I-20 полишив Йокосуку 24 жовтня.
На початку листопада I-20 та ще два підводні човни I-16 та I-24 задіяли для атак міні-субмаринами проти ворожих кораблів у Гуадалканалу. Спершу човни прибули до якірної стоянки Шортленд , де прийняли на борт міні-субмарини, доправлені з Японії гідроавіаносцем «Тійода».
5 листопада I-20 вирушив до Гуадалканалу, маючи в своєму ангарі HA-11. 7 листопада незадовго до настання ранку човен запустив свою міні-субмарину, котра змогла поцілити однією торпедою судно Majaba, котре стояло на якорі. За кілька діб до того воно прибуло з Нових Гебридів, проте затрималось біля Гуадалканалу для здійснення перевезень між Тулагі та Лунга-Пойнт. Друга торпеда ймовірно пройшла під есмінцем «Лансдаун» та вибухнула на березі. Останній разом з есмінцями «Ларднер» та «Вудворт» організували пошуки міні-субмарини, яка у підсумку була затоплена екіпажем, котрий вибрався на берег. Оскільки на Majaba виявилось зруйнованим машинне відділення, буксир Bobolink відвів його до району річки Тенару, де пошкоджений транспорт посадили на мілину. У січні 1943 року судно поставили на плав та відвели для ремонту на Тулагі, де воно після проведеного ремонту з липня виконувало функцію плавучого складу .
Після цієї атаки I-20 прибув на схід Каролінських островів на атол Трук, де прийняв чергову міні-субмарину HA-37 та 13 листопада попрямував до Гуадалканалу. 19 листопада човен запустив свою міні-субмарину, на якій всього через кілька хвилин виявили суттєвий витік масла із системи кермування. Екіпаж HA-37 вирішив сплисти та спробувати діяти в такому положенні, проте не знайшов цілей для атаки. У підсумку екіпаж затопив міні-субмарину, а сам вибрався на берег.
26 листопада I-20 прийняв на Труці чергову міні-субмарину HA-8, котру запустив 2 грудня північніше від Гуадалканалу. Екіпаж міні-субмарини виявив кілька цілей та випустив обидві торпеди у транспортне судно. Хоча на HA-8 почули один вибух, проте насправді завдати якої шкоди ворогу не вдалось. Що стосується міні-субмарини, то вона у підсумку була затоплена поблизу мису Есперанс , а екіпаж вибрався на берег. Можливо відзначити, що у квітні 1943-го американці підняли поблизу острова одну з міні-субмарин, котра наразі є експонатом музею у Гротоні , при цьому зазначений апарат у різних джерелах ідентифікують як HA-8, HA-10 або HA-30 .
Тим часом заблоковане на Гуадалканалі японське угруповання знаходилось у важкому положенні і до його постачання залучали підводні човни, причому доводилось розробляти специфічні способи доставки вантажу в умовах протидії ворожих кораблі.
31 грудня 1942-го I-20 прибув до мису Есперанс, доставивши 25 тон вантажу у плавучих гумових контейнерах, котрі могли кріпитись на верхній палубі підводного човна та вивільнятись у підводному положенні з розрахунку, що їх винесе на берег .
На початку січня 1943 року I-20 побував на Труці, звідки перейшов до стоянки Шортленд. 7 січня він знову відвідав район мису Есперанс, куди доправив 18 тон вантажу в гумових контейнерах.
20 січня човен вирушив від Шортленду у черговий рейс, на цей раз транспортуючи «токугата-ункато» — занурюваний на кілька метрів спеціальний контейнер, який поблизу пункту призначення відчіплявся та за допомогою гвинта, котрий приводився у дію стисненим повітрям, викидався на берег. 28 січня човен доставив «токугата-ункато» з 18 тонами вантажу до мису Есперанс .
На початку лютого 1943-го японцям вдалось евакуювати залишки угруповання з Гуадалканалу. Втім, на той час заблокованим виявився гарнізон району Лае-Саламауа на сході Нової Гвінеї . Спроба доправити сюди підкріплення надводними кораблями на початку березня завершилась повним розгромом конвою у битві в морі Бісмарка. Як наслідок, японське командування залучало підводні човни до постачання зазначеного гарнізону.
18 березня I-20 вийшов із Трука і через три доби доставив до Лае 30 тонн продовольства та амуніції. 27 березня він вдруге розвантажився на Новій Гвінеї, а 3 квітня прибув сюди утретє, доставивши 37 тон вантажів та евакуювавши 39 військовослужбовців .
9 квітня човен доправив до Лае 30 тон вантажів та евакуював 42 військовослужбовця, а 15 квітня уп'яте відвідав Нову Гвінею, доправивши 37 тон та забравши з собою 40 осіб .
20 квітня I-20 доправив вантаж продовольства та боєприпасів на острів Коломбангара , а 2 та 8 травня знову побував у Лае, доставивши кожен раз по 39 тон вантажу .
20 травня I-20 прибув до Йокосуки на ремонт.
4—10 серпня човен здійснив перехід із Йокосуки на Трук, звідки 19 серпня вийшов для бойового патрулювання до Нових Гебридів.
31 серпня I-20 за пару десятків кілометрів на південь від острова Еспіриту-Санто торпедував та пошкодив танкер W. S. Rheem . Радіограма про цю атаку стала останньою, котру I-20 надіслав своєму командуванню.
Обставини загибелі човна достеменно невідомі. 1 вересня есмінець «Водсворт», висланий на пошуки човна, який атакував W. S. Rheem, встановив сонарний контакт із якоюсь підводною ціллю та провів чотири атаки глибинними бомбами. Після останньої атаки на воді з'явились плями нафти та дерев'яні уламки.
Через дві доби, надвечір 3 вересня, інший есмінець «Еллет» провадив пошук підводного човна, поміченого поблизу Еспіриту-Санто. Спершу він встановив радарний контакт на відстані біля 12 км, а після наближення зміг освітити ціль освітлювальними снарядами. Човен занурився, проте Ellet встановив із ним сонарний контакт та провів кілька атак глибинними бомбами. На ранок у цьому районі на воді також спостерігалися плями нафти та уламки.
Якась із цих двох атак призвела до загибелі I-20, тоді як внаслідок іншої був знищений підводний човен I-182, котрий у цей же період діяв біля Нових Гебридів та не повернувся на базу.
Разом із I-20 загинула 101 особа, яка перебувала на борту 3 .
