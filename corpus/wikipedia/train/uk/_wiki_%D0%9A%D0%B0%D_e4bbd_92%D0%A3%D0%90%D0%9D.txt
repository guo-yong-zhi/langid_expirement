Кабінет антропології та етнології ім. Ф. Вовка при ВУАН  — центр антропологічних та етнологічних досліджень в Україні .
Музей заснований 29 березня 1921 року. Основу його зібрання склали наукові матеріали, колекції та бібліотека Федора Вовка , які 1920 року перевіз за заповітом ученого з Петрограда до Києва О. Алешо, він же й став директором музею. До зібрань музею були долучені також приватні колекції Л. Чикаленка , Ю. Олександровича , В. Караваєва  та предмети з державних установ — 1-го Державного музею  та Українського наукового товариства .
Музей мав 3 відділи: антропології, передісторії та етнології, останній складався з підвідділів: порівняльної, загальної етнографії та етнографії народів України. При музеї діяла бібліотека  з архівом та фотолабораторією. В його фондах були предмети господарської діяльності, побуту, одягу, прикраси, дитячі іграшки тощо. Він мав дослідні станції в селах Старосілля, Жукин, Замисловичі, Сушківка, Следі , Бубнівка, Микільська слобідка , Сваром'я, Мартиновичі  та ін. У музеї працювали А. Носов , Н. Заглада, А. Онищук, Ю. Павлович.
1922 року музей перетворено на Кабінет антропології та етнології ім. Ф. Вовка. Наукові дослідження співробітників кабінету публікувалися в академічному видання «Матеріали до етнології» та щорічнику «Антропологія» , виходили «Бюлетені…» . На кінець 1920-х рр. зібрання кабінету становило 7500 одиниць зберігання. На початку 1930-х рр. співробітники кабінету були звинувачені в «буржуазному націоналізмі», більшість з них було репресовано, а сам кабінет 1934 року ліквідовано. 1936 року частину колекцій  кабінету передано до Центрального історичного музею ім. Т. Шевченка.
