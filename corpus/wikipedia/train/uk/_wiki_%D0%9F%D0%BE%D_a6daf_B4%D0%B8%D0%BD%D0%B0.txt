Координати: 71°39′ пн. ш. 111°11′ сх. д.  /  71.650° пн. ш. 111.183° сх. д.  / 71.650; 111.183
Кра́тер Попіга́й  — метеоритний кратер у Сибіру, у басейні річки Попігай, який за розміром поділяє четверте місце в світі з кратером Манікуаган у Канаді.
Діаметр кратера — 100 км, розташований він на півночі Сибіру, частково в Красноярському краї, частково — в Якутії. Територія кратера практично не заселена, найближчий населений пункт — село Хатанга — розташоване приблизно за 400 км на північний захід від центру кратера.
Кратер утворився внаслідок удару астероїда приблизно 36 мільйонів років тому, в кінці еоцену. За часом утворення близький із кількома іншими метеоритними кратерами — Чесапікським кратером, кратером у каньйоні Томса на шельфі Східного узбережжя США і кратером Маунт-Ашмор з полями тектитів на північному сході Північної Америки 1  — що наводить деяких фахівців на думку про їх взаємозв'язок і важке метеоритне бомбардування, яке могло стати однією з причин загального похолодання клімату в олігоцені.
Улоговину кратера було відкрито 1946 року Д. В. Кожевіним, 1970 року було висунуто гіпотезу про її метеоритне походження, засновану на вивченні оголень гірських порід , де на поверхні видно відкладення, піддані ударному плавленню й дробленню. В результаті геологорозвідувальних робіт відкрито родовища алмазів Скельне  й Ударне  2 .
Влітку 2013 року планувалася нова експедиція для вивчення імпактних алмазів Попігайської западини 3 .
