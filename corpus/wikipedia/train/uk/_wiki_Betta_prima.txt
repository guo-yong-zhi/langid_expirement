Betta prima — тропічний прісноводний вид риб з родини осфронемових , підродина макроподових .
Назва виду походить від латинського primus, що означає «перший».
До того, як вид отримав науковий опис, його помилково ідентифікували як Betta pugnax або B. taeniata. Іноді й досі популяція із В'єтнаму ідентифікується як B. taeniata.
Одні автори зараховують B. prima до групи видів Betta pugnax, інші — до групи видів Betta picta.
Betta prima зі східного Таїланду та з Камбоджі й Betta pallida з південного Таїланду морфологічно практично не відрізняються між собою. Дослідження мітохондріальної COI та ядерної ITS1 послідовностей ДНК показали, що вони практично ідентичні й у генетичному плані. Можливо, вони будуть об'єднані в один вид. З іншого боку, популяція B. prima з півдня В'єтнаму генетично трохи відрізняється від B. prima з Таїланду та Камбоджі, потенційно вона може бути визначена як окремий новий вид 1 .
Betta prima — невеликий вид, може досягати розмірів близько 6 см завдовжки. Тіло порівняно струнке, його висота біля початку спинного плавця становить 28,0-31,6 %, а висота хвостового стебла 18,8-20,2 % стандартної  довжини. Голова порівняно довга  й трохи загострена.
Спинний та анальний плавці загострені на кінцях, спинний посунутий далеко назад . В спинному плавці 1 твердий і 8 м'яких променів, довжина його основи становить 10,4-14,0 % стандартної довжини. Довжина основи анального плавця становить близько половини стандартної довжини , у самців його полотно продовжується приблизно до середини хвостового плавця. Преанальна  довжина становить 48,8-54,8 % стандартної. Анальний плавець має 2 твердих і 23-25 м'яких променів.
Хвостовий плавець округлий, центральні промені в самців бувають трохи витягнуті й надають плавцю загострений вигляд. Грудні плавці округлі, мають по 12-13 променів, їхня довжина становить 18,5-24,4 % стандартної. У черевних плавцях по 1 твердому, 1 простому й 4 розгалужених промені, нитчастий другий промінь може сягати 37 % стандартної довжини.
27-28 бічних лусок, 9½-10½ поперечних лусок на рівні початку спинного плавця.
Тіло світло-коричневе, темніше згори. Три темні горизонтальні смуги проходять уздовж боків, центральна в передній частині проходить через око. Декілька коротких смужок присутні в нижній частині голови. Горло та зяброві кришки із світло-зеленим лиском. Ряди коричневих цяток перетинають спинний плавець. Анальний плавець має бірюзову поздовжню смугу та вузький темний край. Хвостовий плавець безбарвний, іноді з бірюзовим відтінком.
Вид широко розповсюджений у південно-східній частині Таїланду та в сусідніх приморських районах Камбоджі. Відомий також у басейні Меконгу в межах Лаосу та Камбоджі, а ще в південній частині В'єтнаму.
Betta prima зустрічається в болотистих районах, водиться в струмках з повільною течією. Риб ловили серед густих заростей рослин. В одному із середовищ існування в жовтні 1999 року були зафіксовані такі показники води: pH 6,6, електропровідність 180 мкСм/см, температура 25,8 °C. Вода була прозорою, безбарвною. Рідні водойми B. prima зазвичай неглибокі, дно складається з гравію та мулу.
В окремих районах Таїланду для B. prima є загроза деградації середовищ існування, але стан збереження виду оцінюється як такий, що викликає найменше занепокоєння, через доволі великий ареал і присутність цих риб у численних заповідних зонах на території Таїланду та Камбоджі 2 .
Betta prima іноді зустрічається в торгівлі акваріумними рибами. Вид невибагливий, вже був розведений у неволі, але рибки негарні й не користуються популярністю серед акваріумістів.
Як і інші представники роду Бійцівська рибка, цей вид найкраще почувається за досить слабкого освітлення в акваріумі з густою рослинністю. За таких умов забарвлення риб виглядає найкраще. До хімічного складу води В. prima не висуває особливих вимог. Акваріум тісно накривають кришкою й не наповнюють його до верху. Як і всі лабіринтові риби, Betta prima дихає не лише з води, а й з атмосфери, тому над поверхнею має бути шар теплого вологого повітря; а ще ці риби відмінно стрибають.
Годують переважно живими кормами: личинки комарів, дафнії, артемії, трубковик.
Розведення В. prima не є складним, за годівлі різноманітними кормами в акваріумі рано чи пізно з'явиться потомство.
Батьківське піклування полягає в інкубації ікри в роті. Самець виношує потомство 8-10 днів, час інкубації може змінюватися залежно від температури води.
Маючи розмір лише 21 мм, риби вже можуть нереститися.
