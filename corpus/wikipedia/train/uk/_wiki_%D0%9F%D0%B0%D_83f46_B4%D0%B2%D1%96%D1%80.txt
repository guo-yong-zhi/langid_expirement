Папський двір — найближче оточення римського понтифіка. Папський двір був двором знаті папи римського. Він був ефективним апаратом, сформованим різними сановниками різних санів і рангів у межах Апостольського палацу, щоб виконувати окремі релігійні церемонії та світські функції. 28 березня 1968 року після оприлюднення motu proprio Pontificalis Domus, папа римський Павло VI ліквідував усі світські заклади двору, але продовжив придворні функції у новій Префектурі Папського Дому, видавши нову постанову.
Папський двір створено за образом монархічних дворів Європи. Він почав формуватись ще у період раннього Середньовіччя. Первинно це була канцелярія папи римського, палатінські диякони тощо.
З появою Папської держави двір почав набувати рис, притаманних монархічному двору. Папський двір і Римська курія це майже синоніми, але десь із пізнього Середньовіччя, з папства доби Відродження, двір став дуже пишним, з'явились численні придворні, як духовного, так і світського сану.
Приблизно з XVI століття папський двір набув форми, в якій він існував майже без змін до падіння Папської держави. Папський двір був значно понівечений за часів Наполеонівських війн, коли було ліквідовано Папську державу, але згодом його пишність було відновлено.
Коли була ліквідована Папська область і папа Пій IX втратив світську владу, папський двір залишився без змін. Такий же стан зберігся й за папи Льва XIII, який цілком зберіг структуру двору свого попередника.
Однак із обранням на папський трон Пія X все змінилось. 1908 року останній провів реформу курії, що торкнулось і папського двору. Пишність двору збереглась, натомість його чисельність істотно скоротилась, що дозволило суттєво оздоровити фінанси, оскільки утримання двору потребувало величезних витрат.
Папський двір із ренесансною пишністю зберігався до вступу на престол Павла VI, який здійснив серйозні реформи двору, ліквідувавши безліч придворних посад і служб, спростивши побут і церемоніал.
Нині папський двір існує, тільки під назвою Папського дому, й керує цим двором Префектура Папського Дому.
Папська Капела сформована з духовенства різних ступенів і рангів, кожен з яких позначений своїми літургійними предметами одягу відповідно до рангу. Як у всіх кафедральних соборах і колегіатських церквах, Божественна Служба проводилась щоденно і при папському дворі. Звичайна Служба проводилась у Сікстинській капелі, натомість найбільш урочисті церемонії проводились у приватній каплиці папи римського .
Склад придворного штату папи римського утворюється з чинів духовних і світських. До духовних придворних чинів належать палацові кардинали  та палацові прелати ; до світських — гросмейстер Святої госпіції, верховний гофмейстер, верховний шталмейстер і генерал-поштмейстер.
Поряд із цими придворними чинами папського двора стояли також і спадкові чини , а також начальники папської гвардії.
