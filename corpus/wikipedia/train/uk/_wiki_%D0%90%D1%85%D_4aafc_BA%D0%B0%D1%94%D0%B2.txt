
Ахмед Халідович Закаєв  — чеченський політичний і державний діяч, бригадний генерал, від 2006 р. — виконувач обов'язків дипломатичного представника Чеченської Республіки Ічкерія. Як політичний біженець перебуває в Лондоні, де й проводить свою діяльність.
Народився в селищі Кіровському , куди 1944 року було депортовано його родину .
За освітою — хореограф . У 1981—1990 був актором Драматичного театру ім. Паші Нураділова в Грозному. Також був членом Спілок театральних діячів Чечено-Інгушської АРСР та РРФСР .
1994 року повернувся з Москви, де мешкав, до Чечні. Отримав посаду міністра культури Ічкерії.
Після початку нової війни був призначений командиром особистого резерву президента Аслана Масхадова.
28-29 жовтня 2002 р. у Копенгагені відбувся Світовий конгрес чеченського народу, одним із організаторів якого був А.Закаєв. Росія висловила протест, звинувативши учасників конгресу в терористичній діяльності. Згідно з російськими звинуваченнями, Закаєв був причетний до підготовки терактів, зокрема, в нападі на театр на Дубровці . З цієї причини 30 жовтня його затримала данська поліція.
Коли Росія зажадала екстрадиції Закаєва, Данія відмовила, посилаючись на процедурні порушення та формальні помилки в тексті вимоги. Найпомітнішими помилками були неправильно вказані по батькові — Ільясович замість Халідович, та дата народження. Переклади документів не були офіційно затверджені. Росіяни також не навели переконливих доказів численних злочинів, у яких звинувачували Закаєва. До того ж з'ясувалося, що частина звинувачень ґрунтувались на недостовірній інформації . 3 грудня міністерство юстиції Данії постановило відкинути вимогу Росії. 4 грудня Закаєв вийшов на волю.
По прибутті до Лондона 5 грудня 2002 р. Закаєва знову затримала поліція, але невдовзі його було звільнено під заставу, внесену Ванессою Редґрейв та фундацією Бориса Березовського.
9 грудня російська сторона зажадала екстрадиції Закаєва. У російській ноті було вказано, що Закаєв є звинувачений у тероризмі, захопленні заручників, вбивствах, розбої, бандитизмі, участі у збройному заколоті. 30 січня 2003 р. британський суд відкрив екстрадиційну процедуру.
Під час судового розгляду було розкрито неправдивість багатьох тверджень, що містилися у російських звинуваченнях. Один зі свідків заперечив, що знав Закаєва, звинувачень проти нього не підтвердила згадана вище духовна особа, а знаний лише під псевдонімом свідок заперечив твердження російських документів про те, що Закаєв нібито позбавив його пальців на руці. Анна Політковська пізніше опублікувала статтю, в якій твердила, що ця особа втратила пальці значно раніше, а свідчити проти Закаєва була змушена російською владою.
24 липня 2003 р. на суді виступив колишній охоронець Закаєва, Дук-Паша Душаєв, на чиїх попередніх  свідченнях у значній мірі трималося звинувачення. Душаєв підтвердив своє авторство свідчень, але заявив, що їх було вибито з нього під тортурами і вони не є правдивими. Суддя звернувся за поясненнями до російської сторони. Заступник Генерального прокурора Російської Федерації відтак заявив, що це є «провокація з боку тих, хто діє за гроші Бориса Березовського». Пояснення слідчого прокуратури м. Грозного К. Кривоторова, нібито Душаєв добровільно з'явився на допит, суд відкинув.
13 жовтня 2003 р. суд постановив відхилити вимогу про екстрадицію. Він визнав, що вбивства військових, вчинені під час воєнних дій, не можуть бути підставою для екстрадиції. Було підкреслено, що Росія протягом кількох років не вжила жодних заходів для покарання Закаєва за вчинки, скоєні у 1995–1996 роках. 2001 року Закаєв перебував у Москві, де проводив мирні переговори і йому не було висунуто жодних звинувачень. До того ж Росія знала місце перебування Закаєва на еміграції, але попри це — до Світового конгресу чеченського народу — не почала його судового переслідування. Представлені звинувачення у кримінальних діяннях не були підтверджені жодними доказами. Тому суд дійшов висновку, що вимога екстрадиції має політичний характер, а видача Закаєва є небажана через загрозу для нього тортурів і навіть смерті. Закаєва звільнили, а 29 жовтня він отримав статус біженця.
17 липня 2006 р. Володимир Путін заявив, що є достатньо доказів злочинної діяльності Закаєва для повторної вимоги його видачі до Росії. Через 10 днів російська прокуратура звинуватила Закаєва у розпалюванні ненависті через інтерв'ю, які він давав журналістам.
16 вересня 2010 р. у Пултуську  відкрився черговий Світовий конгрес чеченського народу. Ахмед Закаєв заанонсував свою участь у ньому, не зважаючи на застереження, що на підставі міжнародного ордеру польська сторона зобов'язана його допитати. Закаєв погодився з'явитися до слідчих. 17 вересня польська поліція затримала його на шляху до прокуратури. Але суд не задовольнив вимоги прокуратури про арешт Закаєва.
12 жовтня 2010 р. Рамзан Кадиров звинуватив Закаєва в організації нападу на його родове село Центорой в серпні 2010 1  2 .
14 грудня 2010 р. Апеляційний суд скасував рішення суду першої інстанції , але одночасно припинив справу про арешт Закаєва. 3 
27 січня 2011 р. Варшавський апеляційний суд закрив справу про екстрадицію Закаєва. 4 
20 січня 2021 року Закаєв висловив співчуття рідним і близьким командира бойовиків Аслана Бютукаєва та його спільників, знищених на околиці села Катир-юрт, назвавши їх "найкращими з найкращих представників нашого народу". У відповідь на це Рамзан Кадиров звинуватив Закаєва в підтримці терористичної організації "Ісламська держава" і виступив із погрозами вбивства на адресу Закаєва. Кадиров також закликав домогтися видачі Закаєва Росії. 5 
З 2022 року пербуває на території України, де разом з представниками Чечні підтримує український супротив проти російских загарбників. 6 
Закаєв твердить, що незалежність Чечні не може бути предметом дискусій. Всупереч поглядам ісламістів, висловлюється за ведення боротьби згідно з нормами міжнародного права та за співпрацю мусульманських держав з державами, що належать до іншого релігійно-цивілізаційного кола.
2009 року в інтерв'ю для радіо «Ехо Москви» задекларував можливість повернення на батьківщину та співпраці з урядом Рамзана Кадирова з метою «побудови тривалого миру в регіоні».
За твердженням газети «Известия», в період Першої російсько-чеченської війни Закаєв не мав великого авторитету. У мирних переговорах відігравав другорядні ролі.
Певну повагу здобув на еміграції. Суд визнав його представником поміркованого чеченського середовища. Сергій Ястржембський охарактеризував його як «цілком нормальну людину» і при цьому досвідченого політика. Аналогічно оцінила його Анна Політковська.
Проте офіційні російські ЗМІ та політики не називають його інакше, як «терористом» або бандитом, зайнятим «пропагандою чеченського терору».
