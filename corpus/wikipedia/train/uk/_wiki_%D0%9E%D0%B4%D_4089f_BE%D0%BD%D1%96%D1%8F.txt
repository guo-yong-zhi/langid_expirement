Одеська обласна філармонія — концертна агенція, що провадить концертні виступи та керує творчою діяльністю зарахованих до її штату артистів-виконавців — музикантів-солістів, музично-виконавських колективів та артистів розмовних жанрів, а також організовує концертні виступи українських та іноземних артистів-гастролерів. Одеська філармонія є державною бюджетною організацією, підпорядкована Одеській обласній Раді та Одеській обласній державній адміністрації й субсидована ними.
Одеська обласна філармонія є наступницею низки громадських і напівдержавних організацій, що вирішували завдання модернізації культури та організації культурного життя.
У 1842 році за ініціативою І. Тедеска було створено Одеське філармонічне товариство, що час від часу провадило оркестрові концерти.
1864 П. Сокальський співзасновував Товариство аматорів музики, що й собі провадило концерти.
1870 року ці обидва товариства об'єдналися, утворивши Одеське музичне товариство, яке 1886 року влилося у відкрите 1884 року Одеське відділення Імператорського Російського музичного товариства. Відтоді в місті регулярно відбувалися симфонічні зібрання: взимку — в залі відбудованого в 1887 році Міського театру  і в новозведеній у 1899 році залі Нової біржі, а влітку, як правило, в Міському саду й Александровському парку .
1894 року створено Одеський міський оркестр — перший міський оркестр в Російській імперії.
Після революції та громадянської війни, в період НЕПу оркестр підпорядковується новозаснованому в 1924/1925 році Одеському філармонійному товариству, в першому концерті якого одесит, згодом всесвітньо відомий диригент М. Малько з оркестром дав 9-у симфонію Бетховена, а за рік зіграв програму сучасної музики.
У 1937 засновано державну одеську обласну філармонія , якій передано симфонічний оркестр та будівлю колишньої Нової біржі. Філармонія одержує монопольне право проведення гастролей і комерційних концертів на теренах міста і області, водночас вона забезпечує роботою численних професіональних артистів-виконавців і виконавські колективи як академічних, так і естрадних жанрів.
Після проголошення незалежності України в 1991 році та переходу до ринкової економіки Філармонія втрачає своє монопольне становище, також з її підпорядкування виведено симфонічний оркестр .
Творчий колектив Філармонії охоплює вокалістів, музикантів-інструменталістів, музично-виконавські колективи, майстрів розмовного жанру, в також лекторів-музикознавців. Зусиллями артистів і редакторів філармонії створюються творчі проекти та музично-освітні програми. Особливе місце в роботі Філармонії належить вихованню молоді, задля чого провадяться музичні абонементи та недільні концерти для дітей. Артисти Філармонії багато уваги приділяють гастрольній діяльності, регулярно концертуючи містами й селами Одеської області. Філармонія і далі співпрацює з Національним Одеським філармонічним оркестром , надаючи залу для проб і концертів. Творча активність філармонії доповнюється широкою палітрою українських та іноземних артистів-гастролерів.
Останніми роками в залі Філармонії виступали Державний камерний оркестр Росії Віртуози Москви під орудою В. Співакова, Державний камерний оркестр Росії Московія , Національний оркестр народних інструментів України під орудою В. Гуцала, а також солісти Н. Петров, М. Плєтньов, Т. Ґрінденко, М. Чайковська, Д. Мацуєв, Д. Башкіров, О. Семчук, Ю. Кот, Т. Анісімова, Б. Блох, В. Трєтьяков, П. Бурчуладзе, артист розмовного жанру М. Бакальчук та багато інших.
Філармонія бере участь в організації і проведенні таких міжнародних фестивалів і конкурсів, як Біла Акація, Дунайська весна, Два дні і дві ночі нової музики, Одеська гітарна осінь. Одеські діалоги, Ріхтер-фест, Дні Давида Ойстраха в Одесі, конкурс піаністів пам'яті Е. Гілельса, конкурс скрипалів ім. Д. Ойстраха тощо. У 2008 році в Одеській філармонії проходили концерти фестивалю «Два дні й дві ночі нової музики».
З 1937 року управління та концертний зал Одеської філармонії розташовані у будівлі колишньої Нової біржі, ця будівля офіційно визнана архітектурним та історичним пам'ятником. Будівлю збудовано в 1899 році в стилі італійської  готики з елементами стилю Ренесансу  2 . Велику концертну залу на понад 1000 місць вважають унікальною за мистецьким оздобленням і акустичними властивостями.
1900
Головна зала
Двір
Концертний зал, 1899
Концертний зал
Вікна
Центральний коридор
