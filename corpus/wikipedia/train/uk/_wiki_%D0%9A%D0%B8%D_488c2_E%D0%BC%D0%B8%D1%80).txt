Ки́ївська ву́лиця — одна з центральних магістралей міста Житомира. Розділяє місто на дві частини: Богунський та Корольовський райони.
Вулиця розташована в центральній та привокзальній частинах міста. Починається з Соборного майдану і закінчується на Привокзальному майдані, проходить через майдан Згоди. Забудова на початку вулиці формувалась упродовж другої половини XVIII ст. — середини XIX ст.; на ділянці від вул. Московської до Привокзального майдану — у другій пол. ХІХ ст. Сучасна забудова сформувалася у 1960-70-х роках.
Виникла у XVII ст. зі шляху, що вів з Житомирського замку через Вереси, Гадзинку, Студеницю на місто Радомишль і далі на Київ. У XVIII мала назву Великий шлях на Вереси. Зустрічається також назва Дорога на село Вацьків . Названий шлях приблизно відповідав сучасній трасі Київської вулиці на ділянці від Соборного майдану і до майдану Згоди, хоча тоді він робив незначні повороти, обходячи природні перепони . Два з цих найбільш суттєвих поворотів вулиці зафіксовані також у її сучасній топографії.
У 1810-х роках вулиця закінчувалася в районі нинішнього стадіону «Спартак». На цьому місці був встановлений міський шлагбаум. У процесі будівництва нового Брест-Литовського шосе, що здійснювалося у 1850-х роках, змінилася й траса Київської вулиці. Нове шосе увійшло в місто з Вацькова  в районі нинішнього залізничного вокзалу, і вулиця отримала своє пряме продовження згідно з проєктом Брест-Литовського шосе в цьому напрямку в бік центру. 
У 1910-х роках передбачалось будівництво міської трамвайної лінії «Житомир-Київ», яка мала починатися на Київському шосе від сучасного Київського мосту. Але будівництво не було здійснено. У 1914 році через новопобудовану залізничну магістраль «Житомир-Коростень» було споруджено перший в Житомирі дерев'яний шляхопровід , замінений у повоєнні роки на залізобетонний і реконструйований в 1980 році. Міст, по суті, розділив Київську вулицю на дві частини: привокзальну і завокзальну. До 1970-х р. Київська вулиця на відрізку між сучасними майданом Згоди і Київським мостом ще зберігала параметри старого Брест-Литовського шосе . Шосе у такому чисто заміському вигляді починалось саме за вул. Східною, яка і була у XIX та на початку ХХ ст. офіційною міською межею Житомира. 
З 1974 по 1980-й роки згадана ділянка вулиці між сучасними майданами Згоди і Привокзальним була суттєво реконструйована і перетворена на бульвар. Центральною алеєю бульвару й слугувала власне колишня вузька проїжджа частина старого Брест-Литовського шосе, а смугами для руху — колишні смуги відведення з дренажними канавами вздовж старого шосе. У 1980 році алею посередині бульвару знесли і суттєво розширили проїжджу частину вулиці. До початку XIX ст. вулиця мала назву Великий Вересівський Шлях, у 1800 році - відома під назвою Велика дорога на Радомишль, з початку XIX ст. до 1924 року – Київська . З 1920 по 1941 рік та з 1944 по 1991 рік — вул. Леніна. 
У 1942-1943 роках, у період тимчасової німецько-фашистської окупації, мала назву вул. Рейхенау  – за прізвищем генерал-фельдмаршала Вермахту Вальтера Рейхенау. З 1991 року рішенням сесії міської ради вулиці було повернуто її історичну назву Київська вулиця. Історична назва є компасним топонімом – вулиця веде в напрямку Києва і після Київського мосту переходить у Київське шосе, яке в 1992 р. виокремилося з вулиці Київської у самостійний топонімічний об'єкт.
Центр міста. Будинок побудований у другій половині XIX ст., як готель. Становить собою Г-подібний двоповерховий цегляний будинок. У готелі з вересня 1897 по березень 1989 мешкав український письменник Михайло Коцюбинський. У цьому будинку М. М. Коцюбинського відвідували народоволець та етнограф Л. Я. Штернберг, письменник і етнограф В. Г. Кравченко. На фасаді будинку встановлена меморіальна дошка, присвячена М. М. Коцюбинському. У 1917 році в будинку працювали губернські органи місцевого самоврядування. Під час Німецько-радянської війни будівля була частково зруйнована, у 1949 році відбудована. Наприкінці XX ст. у будинку розміщувався готель «Михайловград-2», а зараз кафе та офіси.
