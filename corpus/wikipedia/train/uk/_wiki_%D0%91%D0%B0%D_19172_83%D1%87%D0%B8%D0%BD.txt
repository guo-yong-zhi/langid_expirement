  Балучин  у Вікісховищі
Балу́чин — село в Україні, у Красненській громаді Золочівського району Львівської області. До адміністративної реформи 2020 року село належало до Буського району 2 .
Через село проходить автомобільна дорога сполученням Перемишляни — Берестечко Т 1806. Площа населеного пункту — 297,5 га. Населення — 660 осіб . 3 
Село Балучин адміністративно розташоване в південно-західній частині Золочівського району на північний захід від села на відстані 5 км протікає річка Полтва. Відстань від села до центру громади та залізничної станції Красне — 9 км. Відстань до обласного центру 45 км. Сусідні села:Географічно село розташоване у південно-західній частині Надбужанської котловини , яка також має назву Грядове  Побужжя. 4 
Клімат помірно-континентальний, з м’якою зимою, затяжною вологою весною, теплим дощовим літом і відносно сухою теплою осінню. Основним кліматоутворюючим чинником є циркуляція атмосфери, з якою пов’язаний перенос повітряних мас. Протягом року переважають західні і північно-західні вітри. 5 
На території села здавна жили люди. Зокрема неподалік була виявлена Глинянська стоянка мисливців пізнього палеоліту . 
Поблизу села Русилова у 1931 році проведено розкопки кургану , в якому виявлено поховання родового вождя, кам'яну зброю та золоту прикрасу. 6 
У період VII-X ст. на цих землях проживали слов'янські племена дулібів.
Вперше назва «Балучин» згадується у письмових джерелах за 1476 рік. 6 
В період Речі Посполитої  село входило до складу Буської землі  Белзького воєводства .
Невелике село під назвою «Balouczin» зображене на карті України Гійома де Боплана 1650 року. 7 
Після трьох поділів Польщі Балучин опинився під владою Австрійської монархії. У часи австрійського панування село Балучин належало до домінії Фирліївка, циркулу  Золочів   8 . Після ліквідації циркулів у 1867 році село увійшло до Золочівського повіту .
У I томі Географічного словника Королівства Польського  міститься така інформація про Балучин: 9 
Балучин, село Золочівського повіту, в 5 австрійських милях на захід від міста Золочева. Територія села містить: орних земель — 427 моргів, лугів та садів — 344 морги, пасовищ — 82 морги, лісів — 818 моргів; селяни мають: орних земель — 833 морги, лугів та садів — 685 моргів, пасовищ — 160 моргів, лісів — 5 моргів; населення — 789 осіб, з них римо-католиків — 327, греко-католиків — 457, юдеїв — 15. Греко-католицька парафія є на місці, належить до унівського деканату , римо-католики належать до парафії Глинян, розташованої в 7 км,  деканату глинянського. У державній школі є 1 клас. Також є у селі позичкова каса з капіталом 3700 ринських злотих. Земля тут дуже родюча. Розташування досить рівнинне, низьке, у деяких місцях болотисте, крім того значну площу займають ліси; клімат лагідний, селяни займаються землеробством і скотарством. Місцевий фільварок належить до Куткора, власність Генріха графа Лончинського.
У 1891 році в селі на кошти громадян було збудовано цегляну церкву. Іконостас церкви був розписаний у 1907 році художником Скрутковим, а розпис церкви — у 1938 році художником Маркіяном Чуйком.
У 1918 — 1919 роках Балучин був під владою ЗУНР та УНР, а пізніше відійшов до Польської республіки. За польським устроєм село належало до ґміни Красне , Золочівського повіту, Тарнопольського воєводства.
Після встановлення у 1939 році на Західній Україні радянської влади, Балучин віднесли до новоствореного Красненського району, Львівської області.
У 1941 році в період німецької окупації в селі продовжувала функціонувати чотирикласна українська школа, у якій викладалась німецька мова.
Одразу ж по завершенню Другої світової війни на території Львівської області почалися масові виселення «антирадянських елементів». Зокрема, відповідно до Доповідної записки секретаря Львівського обкому КПУ від 6 лютого 1946 року, з села Балучин планувалося виселити 6 родин загальною кількістю 18 чоловік. 10 
Переслідувань зазнавали і греко-католицькі священики. У Доповідній записці Львівського обкому КПУ про проведену роботу з возз'єднання греко-католицької церкви з православною від 5 вересня 1945 року містився такий запис:
Органами НКГБ арестованы также ряд священников, проживающих в районах Львовской области и активно выступавших против воссоединения униатской церкви с православной. Так например:
1. Костишин Евгений Федорович, 1886 года рождения, уроженец села Волковичи, Львовского района и области, украинец, гражданин СССР, образование высшее богословское, служил священником в селе Балучин, Краснянского района, одновременно являлся деканом Глинянского деканата. Проживал в селе Балучин.
Костишин в период немецкой оккупации активно выступал против Советской власти, агитировал за вступление в дивизию «СС–Галичина», приветствовал немцев за «освобождение от большевиков».
Будучи в свое время воспитанным в Риме, активно отстаивал права папы римского и отказался воссоединиться с православной церковью.
Отець Євген Костишин був парохом Балучина з 1918 року, а з 1938 року ще й деканом Глинянським, арештований радянською владою у 1945 році, засуджений у 1946 році військовим трибуналом військ НКВД Львівської області до 10 років виправних таборів. Реабілітований у 1993 році. 11 
Та незважаючи на всі ці заходи, знаходились люди, які різними методами боролись з радянською владою.
Витяг з книги «Реабілітовані історією»:
Незважаючи на постійний контроль з боку НКДБ за шляхами сполучень, студенти знаходили змогу виїжджати для підпільної роботи в райони області. 10 липня 1947 р. у с. Балучин Красненського  району було вкотре відновлено колгосп, але вже в ніч на 11 липня на будинках сільських активістів з’явилися листівки, спрямовані проти колективізації. За підозрою у скоєному заарештовано студента університету Ярослава Рибака.
Після ліквідації Красненського району 4 березня 1959 року 12 , Балучин був включений до складу Буського району.
Після здобуття Україною незалежності Балучин був центром Балучинської сільської ради, якій також підпорядковувалось сусіднє село Русилів.
У зв'язку з децентралізацією в Україні з 2020 року село перебуває у складі Красненської селищної громади Золочівського району. 13 
За даними перепису населення 1989 року населення становило 637 осіб. За даними перепису населення 2001 року населення села — 660 осіб. 14 
У 2001 році мовний склад населення був таким:
Село розташоване на межі поширення наддністрянського та волинського говорів південно-західного наріччя української мови 15 , тож місцева говірка поєднує в собі елементи обох з переважанням впливу наддністрянського говору.
Через село пролягає автомобільна дорога Т 1806 Перемишляни —  Берестечко. В центрі села від неї починається місцева автодорога С140207 Балучин —  Задвір'я 16 .
Щоденно курсує рейсовий автобус «Львів —  Буськ —  Глиняни», який сполучає Балучин з центром громади та обласним центром.
  Географія   Львівщина   Україна                      
