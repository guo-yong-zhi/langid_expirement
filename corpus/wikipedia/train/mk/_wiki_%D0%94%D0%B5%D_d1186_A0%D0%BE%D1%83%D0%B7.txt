 
Дерик Роуз  е американски кошаркар, плејмејкер на Њујорк Никс.
Роуз играл една година колеџ-кошарка за Мемфис Тајгерс пред да биде избран како прв пик од Чикаго Булс на НБА драфтот во 2008 година. 1  Откако бил избран за Руки на годината, потоа тој на возраст од 22 години, станал најмладиот играч кој ја добил наградата за Најкорисен играч во НБА во 2011.
Роуз се борел со значителен број на повреди на коленото во текот на неговата кариера, почнувајќи од сезоната 2010–2011 во која бил избран за најкорисен играч. Во првото коло од НБА плејофот 2012 против Филаделфија Севентисиксерс, Роуз ги скинал ACL лигаментите на левото колено, по што бил опериран и последователно ја пропуштил целата сезона 2012–2013. 2  Тој се вратил во акција во сезоната 2013-2014, играјќи 10 натпревари во регуларниот дел од сезоната. Сепак, на 22 ноември 2013 година, за време на натпреварот против Портланд Трејлблејзерс, Роуз го повреди десниот менискус поради што  морал да го пропушти остатокот од сезоната. 3  Роуз повторно се вратил на паркетот во сезоната 2014-2015, но повредите на коленото продолжиле да го ометаат, поради пропуштил 30 натпревари. Во јуни 2016 година, тој бил трејдуван во Њујорк Никс. После една сезона со Никс, Роуз му се приклучил на Кливленд Кавалирс во јули 2017 година, но последователно бил трејдуван и истовремено отпуштен во Јута Џез следниот февруари. Во март 2018 година, тој потпишал со Минесота Тимбервулвс. Во јули 2019 потпишал за Детроит Пистонс.
Роуз е роден и израснал во областа Енглвуд, еднa од најопасните населби во Саут Сајд, Чикаго. 4  Тој е најмладиот син на Бренда Роуз по Двејн, Реџи и Алан. Сите тројца биле талентирани кошаркари кои го подучувале Дерик кошарка додека бил мал внатре и надвор од терените. 4  5 
На 9 октомври 2012, девојката на Роуз, Мика Рис, го донела на свет нивното прво дете, синот Дерик Јуниор. 6 
Роуз учел во средното училиште Simeon Career Academy. Таму тој играл кошарка за Волверин, и го предводел тимот до две победи во државното првенство.
Во 2007 година, тој ја прифатил стипендијата од Универзитетот во Мемфис за да игра колеџ кошарка за нивната кошаркарска екипа Мемфис Тајгерс која била под водство на тренерот Џон Калипари, кој го регрутирал откако го видел како игра на AAU натпревар. 7  Така Мемфис успеал да ја победи конкуренцијата за Роуз и покрај силните напори направени од Универзитетот во Индијана и од Универзитетот во Илиноис да го вклучат Роуз во сопствените програми. 8  Роуз го избрал дресот со #23, поради фактот што #25 бил повлечен од универзитетот во чест на Пени Хардавеј.
Во регуларниот дел од сезоната на НКАА, Роуз имал во просек 14,9 поени, 4,7 асистенции и 4,5 скокови по натпревар. Откако Тајгерс се пласирале на Фајнлфорот, Роуз имал 25 поени и 9 скока во победата со 78-63 над ЈУКЛА за пласман на неговиот тим во натпреварот за првенството. Во натпреварот за првенството Роуз имал уште еден солиден настап со 17 поени, 6 скокови и 7 асистенции, но Мемфис загубил по продолжение од Канзас Џејхокс со 75-68. 9  Роуз бил избран во Ол-Фајналфор тимот. 10 
На 15 април, Роуз објавил дека ќе ги напушти своите последни три сезони во Мемфис за да учествува на НБА драфтот 2008. 11 
Роуз бил избран како прв пик на НБА драфтот 2008 од Чикаго Булс. 1  12  Тој станал првиот играч драфтуван од Булс кој постигнал 10 бода или повеќе во првите 10 натпревари од сезоната уште од Мајкл Џордан. 13  Со просек од 16,8 бода, 6,3 асистенции и 3,9 скокови по натпревар во регуларниот дел од сезоната, тој бил избран за Руки на годината, како трет играч во историјата на Чикаго Булс кој ја добил оваа награда после Мајкл Џордан  и Елтон Бренд . 14  Истата сезона тој дебитирал во НБА плејофот во натпревар против бранителот на титулата Бостон Селтикс, уфрлајќи 36 поени , 11 асистенции и 4 скокови во победата на Булс по продолженија со 105-103 на гости. 15  16  17 
На 28 јануари 2010, Роуз бил избран за првпат во својата кариера да учествува на Ол-Стар натпревар за Источната конференција, со што станал првиот играч на Чикаго кој бил избран да учествува во Ол-Стар натпревар уште од Мајкл Џордан во 1998 година. 18  Роуз го завршил натпреварот со 8 поени и 4 асистенции, во победата на истокот со 141-139.
Во сезоната 2010-2011, Роуз станал третиот играч од сезоната 1972-1973  кој успеал да забележи 2000 поени и 600 асистенции во една НБА сезона. На 3 мај 2011, Роуз бил избран за Најкорисен играч во НБА, како тек вториот играч на Булс во историјата на франшизата кој ја добил оваа награда по Мајкл Џордан. 19  На возраст од 22 години и 6 месеци, Роуз исто така станал најмладиот играч кој ја добил наградата .
Во сезоната 2011-2012, Роуз ги скинал ACL лигаментите на левото колено, по што бил опериран и последователно ги пропуштил остатокот од сезоната 2011-2012 како и целата сезона 2012–2013.
Тој се вратил во акција на 29 октомври 2013, постигнувајќи 12 поени и 4 асистенции во поразот на Чикаго од бранителот на титулата Мајами Хит со 107-95. 20  По враќањето тој имал проблем да ја достигне својата форма од пред повредата шутирајќи со прецизност од само 28,8% од игра во првите три натпревари. На 22 ноември, тој го повредил десното колено во натпреварот против Портланд Трејлблејзерс, по што морал да оди на уште една операција и го пропуштил остатокот од сезоната 2013-2014. На 18 април 2015, Роуз го одиграл својот прв натпревар во плејофот од 2012 година завршувајќи со 23 поени и 7 асистенции во победата со 103-91 над Милвоки Бакс. 21  Во неговата последна сезона во Чикаго тој одиграл 66 натпревари во регуларниот дел од сезоната со просек од 16,4 поени, 3,4 скокови и 4,7 асистенции, но не успеал да го одведе својот тим во плејофот.
На 22 јуни 2016 година, Роуз бил разменет заедно со Џастин Холидеј и избор на пик од втората рунда на НБА драфтот 2017 година во Њујорк Никс, во замена за Хосе Калдерон, Џериант Грант и Робин Лопес. 22  Своето деби го направил на отворањето на сезоната на 25 октомври 2016 против Кливленд Кавалирс. Тој поминал 29 минути на паркетот во кој забележал 17 поени  во поразот со 117-88. 23  На 28 ноември постигнал највисоки за него во дресот на Никс 30 бода во поразот 112-103 од Оклахома Сити Тандер, 24  а истиот број бодови го повторил и 8 дена подоцна во победата над Бостон Селтикс со 117-106. 25  На 2 април 2017, било објавено дека сезоната за него е завршена поради повреда на менискусот на левото колено. 26  Роуз одиграл 64 натпревари за Никс во регуларниот дел од сезоната 2016-2017 со просек од 18 поени, 3,8 скокови и 4,4 асистенции.
На 25 јули 2017, Роуз потпишал за Кливленд Кавалирс. 27  На 8 февруари 2018 година, правата врз договорот на Роуз биле стекнати од страна на Јута Џез во размен во која учествувале три клуба вклучувајќи ги и Кавалирс и Сакраменто Кингс. 28  Само два дена подоцна тој бил отпуштен од Јута Џез. 29 
На 8 март 2018, Роуз потпишал договор со Минесота Тимбервулфс, 30  каде одново ќе соработува со тренерот Том Тибодо кој му бил тренер и во Чикаго Булс, како и со поранешните соиграчи од Чикаго Џими Батлер и Таж Гибсон. Роуз одиграл 9 натпревари во регуларниот дел од сезоната помагајќи и на Минесота да се пласира во плејофот. Во плејофот Роуз имал просек од 14,2 поени во 23,8 минути по натпревар, каде Тимбервулфс биле елиминирани со 4–1 од првите носители на западот Хјустон Рокетс во првата рунда. 31 
На 4 јули 2018, Роуз потпишал нов договор со Тимбервулфс за сезоната 2018-2019. На 31 октомври, во неговиот прв старт за сезоната Роуз ги постигнал наjвисоките 50 бода во неговата НБА кариера во победата со 128-125 над Јута Џез, притоа обезбедувајќи ја победата на својот тим така што го изблокирал последниот шут на Јута. 32  На 15 јануари против Филаделфија Севентисиксерс, Роуз ја достигнал бројката од 10000 бода во својата кариера. 33  Поради повреда на лактот на 21 март 2019, било објавено дека Роуз ќе го пропушти остатокот од сезоната после 51 одигран натпревар во сезоната со просек од 18 поени, 2,7 скока и 4,3 асистенции по натпрвеар.
На 7 јули 2019, Роуз потпишал за Детроит Пистонс. 34  На своето деби за Пистонс постигнал 18 поени во победата над Индијана Пејсерс, а во својот трет натпревар за новиот клуб забележал највисоки за сезоната 31 поен во поразот против Филаделфија Севентисиксерс. 35  На 9 декември 2019, тој погодил шут за два бода со звукот на сирената со кој му донел победа на својот тим на гостувањето кај Њу Орлеанс Пеликанс со 105-103. 36  
Тој станал првиот играч во историјата на Пистонс кој забележал 20+ поени како резерва во седум последователни натпревари, што исто така се совпаднало со неговата најдолга серија од 14 натпревари во НБА кариерата со 20 или повеќе поени. 37 
На 8 февруари 2021 година, Роуз се вратил во Њујорк Никс, откако бил разменет за Денис Смит Џуниор и избор од вториот круг на драфтот во 2021 година, повторно соединувајќи се со тренерот Том Тибодо и поранешниот соиграч Таж Гибсон. 38  Роуз давал голем придонес од клупата, помагајќи им на Никс да завршат четврти на Истокот во регуларниот дел од сезоната, додека тој го освоил третото место во гласањето за наградата Шестти играч на годината.
Роуз бил дел од американската репрезентација која го освоила златниот медал на Светските првенства во 2010 и 2014 година.
