Рисима Матевска Рисимкин  — македонска балерина и кореограф. 1 
Рисимкин е еднa од водечките македонски кореографки и уметничка директорка на „Танц Фест Скопје“ и Скопскиот танцов театар, првата официјална компанија за современ танц во Македонија. Таа е редовен професор на Катедрата за современ танц, при Филмската академија на Универзитетот „Гоце Делчев“ во Штип, каде што е и декан од ноември 2020 година.
Рисимкин докторира на државниот универзитет „Кирил и Методиј“ во Скопје на тема „Компаративна поетика на современите танцови стилови во Европа во 20 век“, каде се стекнува со титулата Доктор на филолошки науки, а магистрира на Универзитетот во Пловдив, Бугарија, на Академијата за музичка и танцова уметност  на отсек за кореографија, балетска режија и педагогија, со звање балет-мајстор.
Рисимкин е основач на Катедрата за современ танц при Универзитетот „Гоце Делчев“ во Штип, која произлегува од нејзината соработка со една од најдобрите светски академии за современ танц – Ротердамската академија за современ танц, дел од универзитетот КОДАРТС во Холандија. Оваа високообразовна програма започнува со работа во земјава во 2010 година, на универзитетот за аудио-визуелни уметности ЕСРА Парис-Скопје-Њујорк, а од 2017 година е во рамките на УГД, како единствена академија за создавање на современи танчери, не само во нашата земја туку и во целиот регион.
Како професор за современ танц, импровизација и композиција и кореографија, Рисимкин предава на Универзитетот Антон Брукнер од Линц, Австрија , Универзитетот Минзу и Пекиншката академија за современ танц во Пекинг, Кина , Академијата за изведувачки уметности во Братислава, Словачка , „Holland Dance Festival“, Хаг, Холандија  и на Бродвеј, Њујорк , Летен камп за современ танц во Кина во 2015 – Шангси, Сиан и во 2016 во Јунан и Гуангдунг.
Рисимкин е автор на повеќе трудови за современиот танц и теорија на танцот – „Компаративна поетика на современите танцови стилови во Европа – 20 век“ – докторски труд, „Историја на современиот танц – 20 век“, „Теорија на танцот“, како и уредник на повеќе книги за танц, како „Волшебниот свет на танцот“, „На крилјата на танцот“, „Патот на промените“, „Скопје танцова академија“, „Нов танцов театар“ а преку Интерарт центарот, се јавува како издавач на книгата поддржана од УНЕСКО „Уметноста на танцот“.
Во периодот од 2005 – 2013 година, Рисимкин е член на Управниот одбор на ЦИД УНЕСКО , во Париз, Франција, во два последователни мандата. Во сезоната 2012-2103 година, Рисимкин е уметнички директор на Националниот балет на Анталија, Турција.
Оснивач е на Интерарт културниот центар  преку чии активности ја развива македонската современа танцова сцена. Се вбројува меѓу најплодните современи македонски кореографи, како авангарден претставник во современото творење. Ја претставува активно Македонија на меѓународната современа танцова сцена со свои претстави, за кои добива одлични критики. Добитник е на повеќе награди, меѓу кои и Награда за исклучителен придонес за развој на културата во Република Македонија.
Рисима Рисимкин ја претставува Македонија како кореограф во Aркус, Данска ; Лајпциг, Келн и Диселдорф, Германија ; Солун, Грција – Европска Културна Претстолнина ; Лисабон, Португалија – EКСПO – Национален ден на Македонија ; Нијамеј, Нигер; Санвинченто, Хрватска ; Белград, Србија ; Варна, Софија и Бургас, Бугарија ; Подгорица, Црна Гора , Лондон, Велика Британија , Ротердам, Амстердам и Хаг, Холандија ; Пекинг, Кина , Љубљана, Словенија , Њујорк, САД . Претставата „Идентитети – Историја на еден растегнат сон“ која ја подготви со Скопје танцовиот театар, а со која одбележа 30 години короеграфско творештво во рамките на фестивалот „Охридско лето“ 2020 година, е поканета да гостува во еден од најпрестижните светски театар за современ танц, Националниот театар „Шајо“ во Париз, Франција, што ќе претставува прво гостување во овој театар, на современ кореограф не само од нашава земја, туку и од целиот регион.
Во 2010 година Рисимкин работи како гостин-кореограф во Ротердам, Холандија и во Националниот балет Љубљана, Словенија. Во 2016 година работи како гостин-кореограф во „Nine Contemporary Dance Company“ од Пекинг, Кина и ја создава претставата “Р.Е.М. – Низа од соништа“, која во април 2017 година е на европска мини-турнеја и гостува на сцените во Скопје, Македонија; Љубљана, Словенија и Хаг, Холандија. Во март 2018 година, во Танцовиот театар во Љубљана, се изведува премиерно претставата „Орландина“ која Рисимкин ја подготви за легендарната словенечка современа танчерка Росана Хрибар, а нејзината кореографија „Котел“ во февруари 2018 година се изведе на престижниот „Holland Dance Festival“ во Хаг, Холандија; а во август истата година, на Свеченото затворање на фестивалот „Battery Dance Festival“ во Њујорк, САД. Во октомври 2018 година, настапи со кореографијата „Егзистирање“ на Меѓународниот фестивал за танц во Пекинг, Кина, со дел од студентите од Катедрата за современ танц, при УГД.
Нејзините претстави се оценети како “претстава- меѓник на македонската танцова историја”  или “Нова ера во македонскиот танц” , а странската критика ја нарекува “Македонската Пина Бауш”.
