Билдербершка група, Билдербершка конференција или Клуб Билдерберг е годишна, неофицијална конференција со околу 120 до 140 поканети гости од Северна Америка и Западна Европа, а повеќето од нив се влијателни. 1  Околу една третина од нив се политичари и владини лица, а две третини се од сферата на финансии, индустрија, образование и комуникации. Средбите се затворени за јавност и често се промоција за идните политички водачи, кратко пред нивните имиња да се одомаќинат. 1 
Првата конференција е одржана во хотелот Билдерберг, близу Арнхем во Холандија, од 29 мај до 31 мај 1954 година. Иницијативата била на неколкумина меѓу кои полскиот политичар Јозеф Ретингер, загрижен заради порастот на анти-американизмот во Западна Европа, предложил меѓународна конференција на која водачите од европските земји и Америка со заеднички напори ќе промивираат атлантицизам – подобро сфаќање меѓу културите на Америка и Европа и соработка на политички, економски и одбранбен план. 2 
Улогата на Билдербершките средби уште од основањето во 1954 година е предмет на дебата меѓу научниците и новинарите. Во есејот од 1980 година Билдерберг и Западот, истражувачот Питер Томпсон докажува дека Билдербершката група е средба на врвните лица од светските мултинационални корпорации и врвните политички фигури, кои ги разгледуваат моменталните и долгорочните проблеми со кои се соочува Западот. Според Томпсон, Бидлерберг сам по себе не е агенција на директори. Но, откако членовите на групата ќе се согласат околу она што треба да биде направено, на располагање им стојат национални и интернационални инструменти за да го спроведат она што го наумиле. Но нивните намери не се секогаш остварливи. 3 
До сега како учесници се појавувале банкари, политичари и директори на големи бизниси. 4  Водачи на држави биле учесници, вклучувајќи ги Хуан Карлос I од Шпанија и Кралицата Беатрикс од Холандија. 5  6  Познати политичари од Северна Америка и Европа како и членови на најголемите корпорации како што се IBM, Ксерокс, Нокија и други, се дел од учесниците на овие конференции. 5  Од политичкиот свет учесници биле: Костас Караманлис, Мати Ванханен, 7  Мануел Баросо, Хенри Кисинџер, Бил Клинтон, Тони Блер, Маргарет Тачер, Хелмут Шмит и други.
Хотелот во кој се одржува средбата не смее да прима други гости, а чуван е од приватна компанија, како и од локалната полиција и тајните служби. Новинарите кои се обиделе да влезат, а не се поканети, се жалат на однесувањето на чуварите. Во текот на Билдербершката коференција во Грција во 2009 година, на пример, репортерот на Гардијан Чарли Скелтон бил двапати уапсен поради тоа што се обидувал недозволено да ги фотографира возилата кои влегувале и излегувале. 8  На 9 јуни 2011 Италијанецот Марио Боргезио, член на европскиот парламент, бил уапсен од полицијата, а по неколку часа му било забрането да се најде во близина на целата област во која се одвивала конференцијата во моментот. Поради овој инцидент, италијанската амбасада во Берн се пожалила до швајцарската влада и побарала да се истражи случајот. 9 
