Денко Скаловски  е доктор по филозофски науки и универзитетски професор по филозофија.
Скаловски е роден во Скопје во 1956 година. Студира театарска режија, а потоа филозофија на Филозофскиот факултет во Белград. Високото образование го продолжил во Скопје и 1981 година дипломирал на Институтот за филозофија на Филозофскиот факултет во Скопје. Магистрирал во 1992 година со тезата „Етиката  на одговорноста кај Ханс Јонас“, а докторирал 2000 година на тема „Антиподите на современата филозофија на музиката“.
Ги истражува филозофијата на културата, филозофијата на уметноста , филозофијата и родот , етиката и политиколошката публицистика. Се занимава со преведување и редакција на филозофски и социолошки дела од странски јазици, посебно од германски.
Работи како редовен професор на Институтот за родови студии на Филозофскиот факултет во Скопје. Од 2010 година е постојан соработник на Институтот за филозофија при универзитетот Јохан Волфганг Гете во Франкфурт - Германија. Член е на Филозофското друштво на Македонија и на Меѓународното Хегелово друштво, со центар во Хајделберг - Германија. Скаловски е истакнат активист на Еколошкото движење на Република Македонија од 1989 година, и потпретседател на Зелената партија на Македонија - ДОМ од 2013.
На локалните избори 2013 година е избран за советник во Советот на Град Скопје. 1 
