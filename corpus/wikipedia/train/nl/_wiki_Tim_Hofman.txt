Tim Hofman  is een Nederlands programmamaker, journalist en schrijver. Hofman werkte veelal onder het pseudoniem debroervanroos. 1  Hij is onder andere bekend als presentator van het online programma BOOS waarmee hij diverse prijzen won. 2  3 
Na drie keer met een studie gestopt te zijn – Taal & Cultuurstudies , Nederlandse taal  en Communicatiewetenschap  4  – werd Hofman op 1 januari 2011 toegelaten tot de BNN-VARA Academy. 5  Na de BNN University  afgerond te hebben begon hij bij 101 TV als verslaggever voor TimTV en 101 Timeline.
Na zijn werk voor 101 TV trad Hofman van oktober 2011 tot mei 2012 in het BNN- en VARA-programma 24/7 op als verslaggever, panellid en internetdeskundige. 6  Vervolgens maakte hij in de zomer van 2012 voor BNN het programma FC Gay. In de week voor kerst was Hofman te zien als verslaggever bij het Glazen Huis waar hij regelmatig korte nieuwsrubrieken versloeg tijdens de Serious Request Update.
In 2013 was Hofman te zien als verslaggever voor het BNN-programma Spuiten en Slikken, waar hij onder andere Tims Tuintje voor maakte, een tiendelige serie over het wietbeleid in Nederland, waarin hij zijn eigen wietplantage had. 7  Daarnaast begon hij zijn schrijfcarrière met een artikel in het blad Foxy, waarin hij een Belgische dame uit de kleren liet gaan in een wasruimte. 8  Op 5 februari was Hofman te zien in het BNN-KRO-programma Zeg dag tegen pesten. Ook is Hofman regelmatig te gast als internetdeskundige in NPO Radio 1's BNN Today en De Wereld Draait Door.
In 2014 werd Hofman presentator voor het dagelijkse programma De Social Club, Je zal het maar hebben, de studio van Spuiten en Slikken, Spuiten en Slikken op reis en Mijn 5000 vrienden. Hofman won het zestiende seizoen van het spelprogramma Wie is de Mol?. 9 
Samen met presentator Jan Versteegh stond hij op de cover van de L'HOMO. De presentators probeerden hiermee het onderwerp homoseksualiteit meer bespreekbaar te maken. 10  11  Hiervoor werden ze genomineerd voor de OUTtv Media Award 2016, een prijs die elk jaar wordt uitgereikt aan een persoon die homoseksualiteit positief onder de aandacht wist te brengen. 12  Voor het programma Spuiten en Slikken reisde Hofman af naar de Filipijnen om de drugsoorlog in het land te documenteren. 13  14  In juni 2016 pleitte Hofman voor de Tweede Kamer voor een openlijker debat over het drugsgebruik en een minder strikt beleid, dit kon hij doen vanwege een burgerinitiatief. 15  16 
De Stembus, een initiatief dat ontstaan is op Twitter, spoorde jongeren aan in 2017 te stemmen voor de Tweede Kamer. Hofman, BNN-voorzitter Zakaria Taouss en een aantal journalisten werken mee aan dit plan. 17  Een van de ideeën die werd geopperd was om met een busje door het land te rijden en scholen aan te doen om daar aandacht te vestigen op het stemmen. Er is ook eenmalig voor een route gekozen door heel Nederland met de trein. De lijsttrekkers Mark Rutte, Alexander Pechtold, Marianne Thieme en Gert-Jan Segers gingen mee met Hofman en de Stembus richting de jongeren in de treinen. Naast de bus en trein wilde de Stembus dat jongeren vrij krijgen op de verkiezingsdag om te gaan stemmen en hun democratie en kiesrecht te vieren. 18  De missie van Tim Hofman en zijn beweging de Stembus was om de 850.000 jongeren die dat jaar voor het eerst mochten stemmen naar de stembus te krijgen. 19 
In 2019 bedachten Hofman en Gert-Jan Segers Coalitie-Y, een samenwerking van onder andere jongerenorganisaties, studenten, scholieren en politieke partijen. Hiermee proberen ze de problemen van de jonge generaties op de politieke agenda krijgen. 20  In september boden ze premier Rutte een manifest aan waarin ze zich uitspraken voor vaste banen, betaalbare woningen en het afschaffen van het leenstelsel en het opnieuw invoeren van de basisbeurs. 21 
In oktober 2020 won Hofman tijdens het Gouden Televizier-Ring Gala de ster voor beste presentator, de ster voor de beste online video-serie voor #BOOS en de Gouden Televizier-Ring voor Over Mijn Lijk. 22  In januari 2023 werd hij door Villamedia Magazine uitgeroepen tot Journalist van het Jaar. 23 
Sinds juni 2016 is Hofman te zien als presentator van het online programma genaamd #BOOS, dat te zien is op het gelijknamige YouTube-kanaal en online kanalen van de NPO en BNNVARA. In het programma helpt hij mensen met het oplossen van hun problemen. 24  25  Naarmate de afleveringen volgden werden speciale spin-offs aan het programma toegevoegd waaronder #BOOS POLERTIEK, waarin Hofman de jongeren wilde ondersteunen met het kiezen van hun eigen politieke voorkeur. 26  Tevens verschenen er in 2017 en 2018 spin-offs waarin Hofman andere doelgroepen te hulp schoot; zo hielp hij in #BOOS BELGIOOS enkel Belgische deelnemers en in #BOOS BEJAARDENSOOS hielp hij enkel oudere deelnemers. 27  28  29 
In 2017 werd Hofman tijdens de opnamen van #BOOS een gebroken kaak geslagen tijdens een confrontatie met de Nijmeegse vastgoedhandelaar Ton Hendriks. In een poging te bemiddelen in een slepend conflict tussen deze vastgoedhandelaar en een aantal van zijn huurders drong Hofman de kantoren van Hendriks binnen en schoot aldaar een tweetal confetti-kanonnen af. Toen Hofman weigerde te vertrekken ontstond een handgemeen tussen Hendriks en een aantal van zijn medewerkers enerzijds en het team van #BOOS en Hofman anderzijds, dat vervolgens escaleerde, waarbij hij zijn kaak brak. 30  31  32 
In oktober 2018 maakte Hofman de documentaire 'Terug Naar Je Eige Land'. Daarin volgt hij vijf van de vierhonderd kinderen van asielzoekers die in Nederland in aanmerking komen voor een kinderpardon. 33  Een van deze kinderen zou later alsnog een verblijfsvergunning krijgen,  34 . Op 11 december 2018 bood Hofman de Tweede Kamer een burgerinitiatief aan voor een nieuw kinderpardon, dit initiatief bestond uit ruim 250.000 handtekeningen die waren verzameld met een documentaire die Hofman maakte met het programma #BOOS. 35  36  In januari 2019 werd bekend dat er een nieuw pardon kwam. 37  38 
In januari 2022 publiceerde Hofman met zijn serie BOOS de speciale aflevering BOOS: This is The Voice waarin meerdere aantijgingen omtrent seksueel grensoverschrijdend gedrag van, en machtsmisbruik door, medewerkers van de talentenjachtprogramma's The voice of Holland en The Voice Kids jegens kandidaten aangekaart wordt. 39  Binnen twee uur na publicatie was de aflevering zo'n vijf miljoen keer bekeken. 40  Naar aanleiding van deze uitzending won Hofman met de redactie van BOOS tien verschillende prijzen waaronder een Zilveren Nipkowschijf, een Televizier-Ster en de journalistiekprijs De Tegel in de categorie Onderzoek. 41  42  43 
In 2018 werd de activistische journalistiek van Hofman in zijn documentaire 'Terug Naar Je Eige Land’ door Mark Koster betiteld als "weerzinwekkende emoporno".  44  In juli 2021 plaatste Marc-Marie Huijbregts in dagblad De Telegraaf kritische kanttekeningen bij Tim Hofmans engagement. Op Twitter ontkende Hofman een Messiascomplex te hebben: „Net als het overgrote deel van alle opiniemakers, dopamineverslaafden en platformbenutters hier. Ik ben wel een Vlaardingse provinciaal met een doodhekel aan scheve machtsverhoudingen, taboes en onderdrukkende constructen. Iets wat uiteraard ook gewoon soms om mezelf gaat, want laten we niet doen alsof zuiver altruïsme echt een iets is wat bestaat. Anyway, laat je niet wijsmaken dat je activisme te veel of te Messiaans is, van vriendelijk vragen is nog nooit een groot probleem opgelost.”  45 
Presentator:
Internetspecialist:
Documentaires:
Deelnemer of gast:
Tim Hofman is de partner van Lize Korpershoek. Rijk Hofman is de jongere broer van Tim Hofman.
