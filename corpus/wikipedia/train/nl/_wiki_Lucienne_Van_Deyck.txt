Lucienne Van Deyck  is een Belgische zangeres, mezzosopraan en docente solo-zang aan verschillende conservatoria.
Lucienne Van Deyck studeerde aan het Koninklijk Vlaams Muziekconservatorium van Antwerpen, aan de Staatliche Hochschule für Musik in Keulen  en bij Pierre Bernac te Parijs. Zij werd laureate van het Internationaal Vocalistenconcours van 's Hertogenbosch en van het Internationale Liedconcours van het Festival van Vlaanderen.
Van Deyck legt zich nagenoeg uitsluitend toe op het lied en het oratorium en weinig op de opera. Ze is een Mahlerspecialiste; zij heeft Mahlers orkestliederen vertolkt onder de leiding van Kurt Masur, Pierre Bartholomée, Avi Ostrovsky en Meir Minsky.
Zij nam onder andere deel aan het Festival van Vlaanderen en het Festival de Wallonie.
Alle werken voor mezzosopraan van Lucien Goethals werden voor haar geschreven en door haar gecreëerd.
Lucienne Van Deyck heeft gedoceerd aan het Koninklijk Conservatorium Gent , het Stedelijk Conservatorium Leuven, het Sweelinck Conservatorium Amsterdam  en, tot aan haar pensionering, aan het Stedelijk Conservatorium Mechelen en aan het Koninklijk Vlaams Conservatorium ; aan het Antwerps conservatorium doceert ze nog steeds de liedklas, samen met de pianist Jozef De Beenhouwer.
