Universeel darwinisme verwijst naar pogingen om darwinistische theorieën buiten het domein van de biologische evolutie toe te passen. Universeel darwinisme tracht de mechanismen van variatie, selectie en erfelijkheid te veralgemenen opdat ze toegepast kunnen worden in andere domeinen, zoals psychologie, economie, cultuur, geneeskunde, informatica en fysica.
Charles Darwins evolutietheorie stelt dat organismen evolueren volgens een iteratief proces. Dit proces heeft drie componenten:
De veralgemening die het universeel darwinisme maakt, komt tot stand door "organisme" te vervangen door een zichtbaar patroon, fenomeen, of systeem. De eerste vereiste is dat het patroon lang genoeg kan "overleven" of zich vaak genoeg kan "reproduceren" opdat het patroon niet al snel zou verdwijnen. Dit is de erfelijkheidscomponent: de informatie in het patroon moet behouden of overgeërfd kunnen worden. De tweede vereiste is dat er tijdens het bestaan van het patroon of de reproductie variatie kan optreden . De laatste vereiste is dat er een selectiedruk is die ervoor zorgt dat sommige patronen meer kans hebben op overleven dan andere. Als aan deze voorwaarden voldaan wordt, zal het patroon zich evolueren naar aangepaste vormen.
