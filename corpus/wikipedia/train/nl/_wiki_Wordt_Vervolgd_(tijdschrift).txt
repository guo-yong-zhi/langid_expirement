Wordt Vervolgd is een Nederlands magazine over mensenrechten uitgegeven door Nederlandse afdeling van Amnesty International. Het tijdschrift beoogt brede informatie te geven over mensenrechten en de discussie daarover te bevorderen, met onder meer reportages, beeldverhalen, interviews en columns. De redactie werkt op grondslag van een onafhankelijk redactiestatuut. Toezicht op naleving ervan berust bij de redactieraad. Standpunten die in het blad worden verwoord vertegenwoordigen niet noodzakelijkerwijs die van Amnesty International.
In 1968 werd de Nederlandse afdeling van Amnesty International opgericht. In september vergaderden drie van de oprichters Cornelis van der Vlies, Herbart Ruitenberg en toenmalig hoofdredacteur van de Nieuwe Rotterdamse Courant Alexander Stempels over de nieuwsbrief die die nieuwe ledenvereniging moest hebben. Over strategie, bladformules en dergelijke werd nauwelijks gesproken. Wel stonden ze langer stil bij de naam van de nieuwsbrief. "Amnesty-nieuws" of iets dergelijks vonden ze te saai. Het moest spannender. Van der Vlies stelde "Wordt Vervolgd" voor, vanwege de dubbele betekenis. Die naam zou het worden. Ruitenberg typte vervolgens het nummer, stencilde het, en maakte de 110 exemplaren verzendklaar. Op 21 september 1968 kregen de Amnesty-leden van het eerste uur het eerste exemplaar van Wordt Vervolgd.
In 1976 werd Herbart Ruitenberg hoofdredacteur van Wordt Vervolgd. Het blad had zich ontwikkeld tot een journalistiek medium, en had een onafhankelijke status verworven. Ruitenberg zei hierover in 2008 bij het 40-jarige jubileum van Wordt Vervolgd dat dat de redding was geweest van het blad. Ruitenberg: "Amnesty moet haar leden serieus nemen en beseffen dat het niet het alleenrecht op de waarheid heeft. In die tijd, de jaren zeventig, wilden velen binnen Amnesty Wordt Vervolgd voor acties gebruiken. Maar dat was niet de functie van het blad. Je moet mensen niet overspoelen met je eigen informatie, maar discussie op gang brengen. Lezers moeten eigen keuzes kunnen maken, dan win je hun vertrouwen. Propaganda is niet lang houdbaar."
Hoofdredacteur sinds 2019 is Padu Boerstra. Vaste columnisten zijn Arnon Grunberg en Linda Bilal. Andere bekende medewerkers uit heden en verleden zijn onder anderen Linda Polman, Gerard van Westerloo, Yoeri Albrecht, Michiel Zonneveld, Fr√©nk van der Linden, Michiel Hulshof en Jelle Brandt Corstius.
