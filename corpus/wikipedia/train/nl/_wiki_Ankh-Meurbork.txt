Ankh-Meurbork  is een imaginaire stad op de al even imaginaire Schijfwereld . De Schijfwereld is bedacht door de Engelse schrijver Terry Pratchett. De reeks Schijfwereld-boeken bevat inmiddels vierendertig delen waarin Ankh-Meurbork een meer of minder prominente rol speelt. De boeken zijn naar het Nederlands vertaald door Venugopalan Ittekot.
Ankh-Meurbork is een handelsstad en stadstaat, gelegen aan de sterk vervuilde rivier Ankh, en wordt bevolkt door vooral mensen, dwergen  en trollen. Ankh-Meurbork heeft ongeveer 1,5 miljoen inwoners en is daarmee de grootste stad op de Schijfwereld.
Ooit een koninkrijk, wordt Ankh-Meurbork nu geregeerd door de Patriciër. De huidige Patriciër is Heer Huigen Ottopedi. Patriciër zijn stond altijd garant voor een korte levensverwachting, maar Ottopedi's machtsbasis is er vooral op gebaseerd dat hij de stad zo heeft georganiseerd dat iedereen erop achteruit gaat indien men hem vermoordt.
Naast Heer Ottopedi, bijgestaan door de stadswacht, regelen de verschillende gilden  het dagelijkse reilen en zeilen van de stad. Zonder lidmaatschap van een gilde is het verboden enig beroep uit te oefenen, al zijn er uitzonderingen mogelijk. Verder moeten de Gesloten Universiteit , en 't Donkert , de wijk waar men zich beter niet kan vertonen, worden genoemd.
Enkele beroemde inwoners van Ankh-Meurbork: Rinzwind , Douwe Flinx , Snij 'k-in-eigen-vlees Snikkel , Mustrum Riediekel , de bibliothecaris van de universiteitsbibliotheek , Biet Yzergitersen , Willem van der Woord . Met deze opsomming wordt aan enkele tientallen andere bewoners onrecht aangedaan.
Het motto onder het wapen van Ankh-Meurbork luidt "Quanti canicula ille in fenestra" 
