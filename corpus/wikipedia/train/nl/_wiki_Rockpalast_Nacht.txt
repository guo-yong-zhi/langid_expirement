Rockpalast Nacht, ook wel Rocknacht genoemd, was een serie concerten die het Duitse muziekprogramma Rockpalast vanuit de Grugahalle in Essen organiseerde. Tussen 1977 en 1986 vonden er zeventien - veelal halfjaarlijkse - concerten plaats van ruim zes uur; in eigen land werden ze live uitgezonden door omroep ARD  en waren via Eurovisie in de rest van Europa te zien. Het concept was bedacht door Christian Wagner en Peter Rüchel; de presentatie was in handen van Albrecht Metzger en Alan Bangs.
De Rockpalast Nacht bestond uit drie of vier concerten waarbij vrijwel onbekende bands en gevestigde acts als Peter Gabriel, The Police of The Who het podium deelden. Vele nieuwkomers, waaronder ZZ Top en Bryan Adams, zijn doorgebroken na hun optredens tijdens de Rockpalast Nacht. Aanvankelijk lag de focus op classic rock- en bluesrockbands, maar later werden ook artiesten geboekt als de Nigeriaanse muzikant King Sunny Adé en de Panamese salsazanger Rubén Blades. Plannen om Bruce Springsteen naar Essen te halen zijn nooit verwezenlijkt. Tijdens de laatste Rocknacht in maart 1986 waren er optredens van o.a. de Duitse rockband BAP.
De Rockpalast Nachten hebben een cultstatus verworven en waren - hoewel uniek in de Europese tv-geschiedenis - een voorbeeld voor de Rocknachten die de Nederlandse omroep Veronica tussen 1982 en 1985 uitzond.
Dit artikel of een eerdere versie ervan is een (gedeeltelijke) vertaling van het artikel Rockpalast Nacht) op de Duitstalige Wikipedia, dat onder de licentie Creative Commons Naamsvermelding/Gelijk delen valt. Zie de bewerkingsgeschiedenis aldaar.
