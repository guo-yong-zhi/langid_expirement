Het NBA All-Star Weekend is een weekend dat elk jaar in februari georganiseerd wordt door de National Basketball Association. Tijdens dit weekend vinden er verschillende evenementen plaats, met als hoogtepunt de All-Star Game. Het All-Star weekend van het seizoen 2020/21 was in Chicago, van 14 tot en met 16 februari 2020.
De All-Star Game vindt plaats op zondagavond en is elk jaar het hoogtepunt en de afsluiting van het weekend. In deze wedstrijd nemen de beste spelers van de Western Conference het op tegen de beste spelers van de Eastern Conference. De spelers die hiervoor in aanmerking komen worden bepaald door de fans, die voorafgaand aan de wedstrijd hierop kunnen stemmen. De reserves worden bepaald door de coaches. Wanneer een speler niet kan spelen door een blessure beslist een vertegenwoordiger van de NBA wie zijn plaats inneemt. In deze wedstrijd kijken de spelers meer naar het spektakel dan naar het resultaat.
