Sleepboothaven Maassluis is een museumhaven in de Nederlandse stad Maassluis. Het is de thuishaven van negen sleepboten en bergingsvaartuigen met een historische waarde. Aan de haven bevindt zich het Nationaal Sleepvaartmuseum.
In 2004 werd de Stichting Historische Sleepvaart opgericht. Het was een samenwerking tussen het Nationaal Sleepvaart Museum, stoomsleper Furie en het museumschip Hudson. De belangrijkste activiteit was het kopen en beheren van een gemeenschappelijke tentoonstellingsstand. Van een fysieke museumhaven was toen nog geen sprake.
Na de komst van zeesleper Elbe in 2005 gaf de gemeente Maassluis goedkeuring om de haven van de stad gedeeltelijk in te richten als museumhaven voor historische sleepboten en bergingsschepen. In 2007 werd de naam van de stichting gewijzigd in Stichting Sleepboothaven Maassluis en werd ook bergingsvaartuig Bruinvisch aan de havenvloot toegevoegd.
Door bemiddeling van Stichting Maritiem Erfgoed Maassluis is in 2016 de voormalige Europoortsleper Steenbank, die gesloopt zou worden, toegevoegd aan Sleepboothaven Maassluis. Ook de kustsleper Tonijn werd in 2016 toegevoegd aan de museumhaven.
Sleepboothaven Maassluis is de thuishaven van negen schepen:
Overzichtsfoto, 2019
Stoomzeesleper Furie
Bergingsvaartuig Bruinvisch
Zeesleper Hudson
Havensleepboot Tonijn
Zeesleper Elbe
Havensleepboot Krimpen
Elbe, Steenbank en Varnebank
Havensleepboot Maassluis
Sleepboothaven Maassluis organiseert elk jaar in de maand mei een maritiem evenement. Het ene jaar de Dag van de Zeesleepvaart en het andere jaar de Vaardag Sleepboothaven. Bij laatstgenoemde is de opzet intiem en ligt het accent op rondvaarten met schepen gelieerd aan de stichting. De Dag van de Zeesleepvaart is groter van opzet met meer schepen, ook die niet gelieerd zijn aan de stichting, activiteiten op de wal en een vlootschouw.
