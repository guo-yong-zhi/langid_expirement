Fausto Marreiros, voluit Fausto Armando de Oliveira Marreiros,  is een voormalig Nederlands schaatser uit Velserbroek, die in schaatswedstrijden voor Portugal uitkwam.
Marreiros groeide op met een Nederlandse moeder en Portugese vader. Vanaf zijn zeventiende ging hij schaatsen bij IJsclub Haarlem en werd later opgenomen in de kernploeg van de KNSB. In 1992 sneed Marreiros bij een valpartij met Miel Roozendaal onder zijn scheenbeschermer alles door, met als gevolg een klapvoet. 2  Omdat hierna zijn prestaties niet genoeg waren voor de Nederlandse schaatsploeg, besloot hij voor zijn vaderland Portugal uit te komen. Hij nam in 1996 namens Portugal deel aan het Europees kampioenschap in Heerenveen en het wereldkampioenschap allround in Inzell, in 1997 aan het Europees kampioenschap in Heerenveen en in 1998 aan de Olympische Spelen in Nagano en het wereldkampioenschap allround in Heerenveen.
Naast langebaanschaatsen leverde Marreiros ook goede prestaties als marathonrijder op natuurijs. In 1992 en 1995 werd hij eerste op het ONK marathon op natuurijs, beide in Oostenrijk op de Plansee bij Reutte.
Marreiros reed in het begin van de Elfstedentocht in 1997 met een mijnwerkerslamp op het hoofd. Dankzij deze lamp raakte de latere winnaar Henk Angenent op het Slotermeer de weg niet kwijt. 3  Marreiros zelf werd uiteindelijk tiende. 
Later gaf hij training aan zijn eigen team, Team Kloosterboer. Sinds seizoen 2022/2023 is Marreiros actief als trainer voor Portugal. Marreiros is in het bezit van het nationale record op de 10 kilometer.
