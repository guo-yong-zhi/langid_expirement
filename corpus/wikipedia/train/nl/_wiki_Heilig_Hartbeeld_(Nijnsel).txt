Het Heilig Hartbeeld is een standbeeld in de Nederlandse plaats Nijnsel, in de provincie Noord-Brabant.
Het Heilig Hartbeeld werd in 1924 door de parochianen aangeboden ter gelegenheid van het zilveren priesterjubileum van pastoor J.A.M. Panken. Het staat links van de ingang van de Antonius van Paduakerk.
 Een staande  Christusfiguur  houdt zijn rechterhand  zegenend  opgeheven, zijn linkerhand wijst naar het vlammende  Heilig Hart  op zijn borst. Het wit geschilderde beeld staat op een meerhoekige  sokkel  met flanken, waarop de tekens  Alfa en Omega  zijn aangebracht en  vazen  zijn geplaatst.
Op een  bronzen   plaquette  op de sokkel staat  
 H. HART VAN JEZUS ZEGEN ONZE ST. ANTONIUS-PAROCHIE NIJNSEL 1911. APR. 25 OCT. 1923
Het beeldhouwwerk werd in 2002 ingeschreven als rijksmonument, het is "van algemeen belang als object en in samenhang met de overige onderdelen van het complex. Het heeft cultuurhistorische waarde als herinnering aan de opkomst van kleine katholieke parochies in het begin van de twintigste eeuw en als bedevaartsplaats." 1 
