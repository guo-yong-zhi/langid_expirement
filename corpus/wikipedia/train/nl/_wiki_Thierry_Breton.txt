Thierry Breton  is een Frans politicus. Sinds 1 december 2019 is hij Europees Commissaris voor de Interne Markt in de commissie van Ursula von der Leyen. Eerder was Breton onder meer professor aan de Harvard Business School, minister in het kabinet van Dominique de Villepin  en achtereenvolgens CEO van Thomson RCA  en France Télecom . Na zijn vertrek als minister was hij CEO van het Franse IT-bedrijf Atos .
In 2004 werd de naam van Breton al verscheidende keren genoemd om Nicolas Sarkozy op te volgen als minister van Financiën. Na een korte ambtstermijn van Hervé Gaymard  werd hij op 24 februari 2005 alsnog aangesteld als minister van Economische Zaken, Financiën en Industrie in het kabinet van Dominique de Villepin. Het economische beleid van Breton was gericht op een hervorming van de publieke uitgaven om de schuldenlast van de Franse staat te reduceren. In juni 2005 stelde hij dat de Franse staat boven haar stand leefde. Met deze uitspraak refereerde Breton naar een uitspraak van de voormalige Franse premier Raymond Barre uit 1976. Om de Franse uitgaven terug te brengen stelde hij een commissie in onder leiding van Michel Péberau.
Bij zijn aantreden stelde Breton zich tot doel om het begrotingstekort terug te dringen tot onder de Europese 3%-grens. In 2005 was het begrotingstekort 2.9% van het BBP. Een jaar later was dit tekort verder teruggedrongen tot 2.5% van het BBP. Naast het begrotingstekort werd de werkgelegenheid gedurende de ambtstermijn van Breton ook gestimuleerd. In februari 2007 was 8.4% van de Franse beroepsbevolking werkloos. Een lager percentage was sinds juni 1983 niet meer voorgekomen.
Met het aflopen van de vijfjarige termijn van Jacques Chirac als president in 2007 maakte ook de regering van premier Dominique de Villepin plaats. Breton droeg op 18 mei 2007 het stokje over aan Jean-Louis Borloo.
