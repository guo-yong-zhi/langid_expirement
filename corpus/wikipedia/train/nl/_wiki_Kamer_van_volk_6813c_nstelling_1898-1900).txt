De lijst van leden van de Belgische Kamer van volksvertegenwoordigers van 1898 tot 1900. De Kamer van volksvertegenwoordigers telde toen 152 leden. Het nationale kiesstelsel was in die periode gebaseerd op algemeen meervoudig stemrecht, volgens een systeem van een meerderheidsstelsel, gecombineerd met een districtenstelsel. Naargelang opleiding, cijns die men betaalde of een combinatie van beiden kregen alle mannelijke Belgen van 25 jaar en ouder respectievelijk één, twee of drie stemmen.
De 21ste legislatuur van de Kamer van volksvertegenwoordigers liep van 8 november 1898 tot 5 mei 1900 en volgde uit de verkiezingen van 22 mei 1898. Bij deze verkiezingen werden 76 van de 152 parlementsleden verkozen in de kieskringen Gent, Aalst, Oudenaarde, Eeklo, Dendermonde, Sint-Niklaas, Aat, Doornik, Charleroi, Bergen, Thuin, Zinnik, Luik, Verviers, Hoei, Borgworm, Hasselt, Maaseik en Tongeren.
Tijdens deze legislatuur waren achtereenvolgens de regering-De Smet de Naeyer I , regering-Vandenpeereboom  en de regering-De Smet de Naeyer II  in functie. Dit waren allemaal katholieke meerderheden. De oppositie bestond dus uit de liberalen en de socialisten.
In de 21ste zittingsperiode  vonden twee zittingen plaats. Van rechtswege kwamen de Kamers ieder jaar bijeen op de tweede dinsdag van november.
De openingszitting werd gehouden op dinsdag 8 november 1898 onder voorzitterschap van ouderdomsdeken Pierre Tack, bijgestaand door de twee jongste leden Henri Carton de Wiart en Georges Heupgen.
De Kamer werd ontbonden in mei 1900, wat leidde tot een algehele vernieuwing op zondag 27 mei 1900.
