Wilhelmus Josephus Antonius  van de Moosdijk  was een bekende Nederlandse kwakzalver, bijgenaamd kruidendokter. Door Pieter Jan Hagens werd het verhaal achter Van de Moosdijk in het programma Hoge Bomen in de misdaad in 2006 beschreven als een van de opvallendste misdaadverhalen van Nederland. 2 
Van de Moosdijk groeide in armoedige omstandigheden op in een kinderrijk gezin in Eindhoven. Rond 1950 begon hij vanuit zijn woonplaats Casteren een handel in geneeskrachtige kruiden onder de naam 'Holland Kruidenhuis'. Het idee had hij van evangelist Johan Maasbach. De handel liep voorspoedig: een vloot van 22 bestelbusjes was ten slotte nodig om de kruiden in Nederland en BelgiÃ« te distribueren. Van de Moosdijk presenteerde zich als 'wonderdokter' met paranormale gaven, groepen lijders aan velerlei kwalen bezochten hem per touringcar voor een consult. In 1968 vertelde een oud-werknemer in het programma Voor de vuist weg van Willem Duys over kwalijke praktijken bij de kruidenhandel, waarna het kruidenimperium instortte. 3 
Van de Moosdijk werd veroordeeld wegens het onbevoegd uitoefenen van de geneeskunst en oplichting. In 1972 overviel hij samen met een broer een geldloper en beroofde deze van een miljoen gulden. Ook voor deze overval werd hij veroordeeld. Het geld werd echter niet teruggevonden, dat had hij verstopt in de stofzuiger van een familielid en later begraven op een begraafplaats, waarna hij het langzaam heeft opgemaakt. 4  5  Na het uitzitten van zijn straf leidde de voormalige 'kruidendokter' een teruggetrokken bestaan buiten de publiciteit. Van de Moosdijk overleed in 2017 op 91-jarige leeftijd, nadat hij al langere tijd met zijn gezondheid gesukkeld had. Hij werd uiteindelijk begraven naast zijn vrouw in zijn voorgaande woonplaats Hapert.
