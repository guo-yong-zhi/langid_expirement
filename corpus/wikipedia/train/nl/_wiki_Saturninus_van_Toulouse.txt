Saturninus van Toulouse   is een heilige in de rooms-katholieke Kerk.
Volgens Gregorius van Tours  was Saturninus een der zeven eerste missionarissen die door paus Fabianus naar Gallië werden gezonden om daar het christelijk geloof te verkondigen. Venantius Fortunatus  meldde dat Saturninus werkzaam was in Navarra en met name in Pamplona. Daarna trok hij naar Languedoc en Gascogne en kwam aldus ook in Toulouse, waar hij bijzonder wordt vereerd.
Hij zou Sint-Firminus hebben bekeerd tot het christendom.
Uiteindelijk zou hij het slachtoffer geworden zijn van de christenvervolging onder keizer Valerianus I.
Saturninus wordt vaak afgebeeld als de jongen die het gewaad van Jezus mocht vasthouden toen deze door Johannes de Doper werd gedoopt. Dit is historisch onjuist  maar kan symbolisch worden opgevat als door Jezus te zijn geïnspireerd.
Ook omtrent zijn dood is legendevorming aanwezig. Hij zou te Toulouse de afgunst van heidense priesters hebben opgewekt. Zij dwongen Saturninus om aan hun goden te offeren, wat deze weigerde, waarop de afgodsbeelden vanzelf van hun voetstuk vielen. Toen bonden ze hem aan de staart van de stier, die geofferd had moeten worden. Op de trappen van het Capitool werd hij vermorzeld door de stier, nadat het touw was gebroken. Op deze plaats zou hij zijn begraven door twee vrouwen . Hier werd later de kerk Notre-Dame du Taur  gebouwd.
Saturninus ligt begraven in de Sint-Serninusbasiliek  te Toulouse. Zijn feestdag is op 29 november. Hij is beschermheilige van een aantal dorpen en steden, waaronder Toulouse en de deelstaat Navarra. Hij wordt aangeroepen bij hoofdpijn en misselijkheid, pest en syfilis, doodsangst, mierenplagen en de zogeheten draaiziekte  bij schapen en runderen .
Saturninus wordt afgebeeld als bisschop die vergezeld wordt door een stier.
