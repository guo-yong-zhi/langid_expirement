Een rammelstrook of ribbelstrook  is een verkeersmaatregel bestaande uit een strook met ribbels op de weg. De ribbels kunnen een verkeersremmende functie hebben, of dienen als waarschuwing voor automobilisten.
Rammelstroken geven een duidelijk voelbaar effect wanneer de automobilist ze passeert. Dit geeft daarmee op gevaarlijke plekken een extra attentiesignaal, naast borden of wegmarkering.
Rammelstroken dwars op de rijrichting kunnen worden gebruikt wanneer de bestuurder een gevaarlijk punt nadert. Naast vaste rammelstroken zijn er ook de zogeheten andreasstrips die in Nederland worden gebruikt als laatste waarschuwing voor een pijlwagen bij afsluiting van een wegvak.
Rammelstroken kunnen zich ook in de rijrichting bevinden, aan de zijkanten van het wegdek of op de middenlijn. Als een automobilist een rammelstrook overschrijdt, veroorzaakt dat trillingen en/of geluid waardoor de mogelijk onoplettende bestuurder  geattendeerd wordt op het verlaten van de rijbaan. Als een rammelstrook is verwerkt in de wegmarkering, spreekt men van een geprofileerde wegmarkering. 1 
Rammelstroken als waarschuwing voor de automobilist werden voor het eerst toegepast in 1952 op de Garden State Parkway in de Verenigde Staten. In Nederland worden ze sinds de jaren negentig incidenteel toegepast. In de provincie Flevoland worden ze sinds circa 2010 structureler toegepast. 2  3 
Volgens een onderzoek van de Amerikaanse overheid werd op eenbaanswegen buiten de bebouwde kom het aantal bermongevallen met 15%  verminderd en het aantal bermongevallen met doden en gewonden met 29%. 4  In Duitsland daalde het aantal ongevallen door voertuigen die van de weg raken met 43% na de aanleg van rammelstroken. 5 
Rammelstroken kunnen worden ingezet als verkeersremmer met een vergelijkbaar doel als de verkeersdrempel.
Vanaf 1998 werden in BelgiÃ« rammelstroken toegepast als 'pelotonremmers' op de jaagpaden langs de Dender, Durme en Schelde, om de daar passerende wielrenners  in toom te houden, en om aldus de zwakste jaagpadgebruikers  te beschermen. De hoogte van de aangebrachte ribbels varieert doorgaans tussen 1 cm en 5 cm.
Veel toegepast worden rammelstroken bij  rotondes. Deze brede, vaak verhoogde of hellende strook aan de binnenkant van de rotonde stelt lange vrachtwagens in staat de rotonde op lage snelheid te passeren, maar maakt het onaantrekkelijk voor bestuurders van personenauto's om de rotonde op hoge snelheid af te snijden.
