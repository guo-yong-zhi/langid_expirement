Catharina Maria  Sjerps  1  2  3  is een Nederlandse ambtenaar, bestuurder en PvdA-politicus. Sinds 31 mei 2021 is zij burgemeester van Harlingen.
Sjerps behaalde in 1986 haar doctoraal politicologie met als afstudeerrichting internationale betrekkingen en volkenrecht en behaalde in 1997 haar doctoraal Nederlands recht aan de Universiteit van Amsterdam. Zij was naast haar studies van 1983 tot 1997 werkzaam op het ministerie van Sociale Zaken en Werkgelegenheid als senior wetenschappelijk medewerker van de Emancipatieraad, als secretaris-directeur van de Commissie gelijke behandeling en als plaatsvervangend afdelingshoofd bij de Directie Internationale Zaken. 1  2  4  5  6 
Sjerps was van 1997 tot 2000 werkzaam als zakelijk directeur van het Amsterdams Instituut voor Arbeidsstudies  bij de Universiteit van Amsterdam. Van 2000 tot 2008 was zij secretaris van het College voor Arbeidszaken bij de Vereniging van Nederlandse Gemeenten. Van 2008 tot 2009 was zij algemeen directeur bij de Unie van Waterschappen. Van 2009 tot 2011 was zij directeur bij het Servicecentrum Drechtsteden. Zij was van 2011 tot 2012 gemeentesecretaris bij de gemeente De Ronde Venen, deze functie vervulde zij van 2012 tot 2017 bij de gemeente Apeldoorn en van 2017 tot 2018 bij de gemeente Rotterdam. Van 2018 tot 2020 was zij strategisch adviseur van het college van bestuur bij de Erasmus Universiteit Rotterdam. 1  2  4  5  6 
Sjerps werd op 30 december 2020 door de gemeenteraad van Harlingen voorgedragen als burgemeester, als opvolger van Roel Sluiter. 5  6  Op 22 maart 2021 werd zij door de minister van Binnenlandse Zaken en Koninkrijksrelaties voorgedragen voor benoeming bij koninklijk besluit. De benoeming ging in op 31 mei 2021. 7 
Sjerps is getrouwd, heeft twee zoons en was tot haar burgemeesterschap woonachtig in Den Haag. 5  6 
