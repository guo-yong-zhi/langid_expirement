Een exporteur is een persoon die goederen van zijn land uitvoert naar een ander land, hij is dus een handelaar met het buitenland. De tegenhanger van een exporteur is de importeur, die hetzelfde doet, maar de goederen invoert.
Als exporteur kunnen optreden de producent die zelf zijn producten verzorgt, het onafhankelijke exporthuis dat goederen op de binnenlandse markt koopt om ze voor eigen rekening in de internationale handel te brengen of de exportcommissionair. De onafhankelijke exporteur specialiseert zich meestal in een bepaalde categorie van goederen of werkt in een bepaald land of groep van landen. De positie van de onafhankelijke exporteurs wordt steeds meer bedreigd door het feit dat vele producenten de eigen verkoop in het buitenland waarnemen. De exportcommissionair is een commissionair, gevestigd in de productiecentra en de grote uitvoerhavens, die voor derden als onafhankelijk exporteur optreden.
