Daan Doesborgh  is een Nederlands dichter, columnist 1 , vertaler, boekwetenschapper en een voormalig stadsdichter van Venlo.
In 2005 stapte Doesborgh tijdens een open podium voor het eerst achter een microfoon. Dit resulteerde in de status van stadsdichter van Venlo in 2006. 2  Vooral poetry slams waren indertijd zijn favoriet, en hij won prijzen in Amsterdam, Eindhoven, Tilburg, Utrecht, Groningen en in het Duitse Düsseldorf. Door het winnen van de slam in Leeuwarden kwalificeerde hij zich voor het NK 2010.
In 2008 verscheen zijn eerste bundel: De Reeds Beweende Liefdes van Daan Doesborgh. In 2009 behaalde hij de derde plaats op het Nederlands Kampioenschap Poetry Slam. In 2010 werd hij zelfs kampioen, zij het ex aequo met Martijn Teerlinck. 3  Een van zijn gedichten wordt opgenomen in de bloemlezing van Gerrit Komrij. In datzelfde jaar verscheen zijn tweede dichtbundel: De Venus Suikerspin. In januari 2011 maakte Doesborgh als stadsdichter plaats voor Herman Verweij.
In juni 2011 was Doesborgh deelnemer aan het Wereldkampioenschap Poetry Slam in Parijs. Hij bereikte daar de halve finale.
In 2012 inventariseerde Doesborgh de boekenverzameling van Harry Mulisch. 4 
In december 2014 werd in het Muziekgebouw in Amsterdam door Ed Spanjaard de opera Kastje... Muur gedirigeerd. Voor deze opera van Bart de Vrees schreef Doesborgh het libretto. 5 
Doesborgh presenteert sinds 2017 de Poëziepodcast, tegenwoordig uitgegeven door SLAA en eerder door Vrij Nederland.
In 2020 kwam bij uitgeverij de Bezige Bij zijn vertaling uit van het gedicht The Crow van de Britse poet laureate Ted Hughes, onder de titel Kraai. 6  Thematisch kent dit gedicht gelijkenissen met het eigen werk van Doesborgh .  7 
Naast optreden op slams verzorgt Doesborgh workshops aan scholieren en volwassenen. Verder geeft hij lezingen over voordrachtspoëzie, zoals hij intussen gedaan heeft in Turijn, Warwick, Berlijn en Amsterdam. Ook was hij presentator van het Amsterdams Studenten Festival en is hij een van de presentatoren op het Venlose Zomerparkfeest.
Net als Tom Waits heeft Doesborgh een lage, rauwe, bijna grommende stem. Bij voordrachten fingeert hij regelmatig gesprekken met Waits. 
In 2016 presenteerde Doesborgh een literaire quiz op het Lowlands festival. Die dag raakte hij live tijdens de 3FM radio-uitzending vanaf het festival in conflict met dj-presentator Frank van der Lende, nadat deze zijn stem aanhoudend belachelijk maakte. 8 
