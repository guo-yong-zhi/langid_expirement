
Battenbrook  is en lütten Oort in de Gemeen Visselhöövd in’n Landkreis Rodenborg, Neddersassen. Binnen de Gemeen höört de Oort to de polietsche Oortschop Hiddingen.
De Oort liggt in de Lümbörger Heid. Dat Water ut dat Rebeed flütt över lüttjere Beken na de Rodau hen af.
De Naveröörd sünd Hartböhn in’n Noorden, Rutenmöhl, Hertel, Neenkerken un Drögenbossel in’n Noordoosten, Behningen un Eitze in’n Süüdoosten, Jürshoff, Riepholm un Delvendaal in’n Süden, Schwitschen in’n Süüdwesten un Hiddingen in’n Westen.
In de Franzosentied von 1810 bet 1814 hett de Oort to de Mairie Stellich in’n Kanton Wasra höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1885 to de Amtsvaagdie Visselhöövd in dat Amt Rodenborg tohöört. Na 1885 weer dat in’n Kreis Rodenborg, de 1977 mit’n Landkreis Bremervöör to’n ne’en un grötteren Landkreis Rodenborg tohoopgahn is.
De Oort weer fröher Deel von de Buurschop un later de Gemeen Hiddingen, de an’n 1. März 1974 mit de Gemeenreform in Neddersassen Deel von de Gemeen Visselhöövd worrn is. Sietdem is Battenbrook binnen de Gemeen Deel von de Oortschop Hiddingen.
Battenbrook is evangeelsch-luthersch präägt un höört to dat Kaspel von de Johannis-Kark in Visselhöövd.
För de Kathoolschen weer von 1852 bet 1960 de Kapell op Slott Kedenborg tostännig. Nu is de Hart-Jesu-Kark in Visselhöövd tostännig, de siet 1. August 2004 to de Karkengemeen St. Maria von’n hilligen Rosenkranz in Wasra tohöört.
För Battenbrook is de freewillige Füürwehr Hiddingen mit tostännig.
An Battenbrook löppt de Landsstraat 171 langs, de in’n Noordoosten in Neenkerken an de Bundsstraat 71 ran un wieder na Snevern geiht un in’n Süüdwesten över Schwitschen na Visselhöövd an de B 440 un wieder över Jeddingen na Kerklinneln un Veern. Von de L 171 na Süden geiht de Kreisstraat 208 af, de över Riepholm na Oddingen an de B 440 föhrt.
De nächste Autobahn is de Autobahn 7 . De Opfohrt 46 Derpmark liggt so 20 Kilometer in’n Süüdoosten von Battenbrook an de B 440. De Opfohrt 27 Wasra-West op de Autobahn 27  liggt 21 Kilometer in’n Süüdwesten an de B 209.
De nächste Bahnhoff is so bi söss Kilometer wied weg in’n Süüdwesten de Bahnhoff Visselhöövd an de Bahnlien Ülzen–Langwedel.
De Kinner ut Battenbrook gaht na de Grundschool Visselhöövd. Fröher sünd se in Hiddingen na de Volksschool gahn.
