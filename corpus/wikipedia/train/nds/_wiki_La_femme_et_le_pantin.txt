 La Femme et le Pantin, düütsch:  Ein Weib wie der Satan   is en franzöösch-italieensch Film vun Julien Duvivier, de in Spanien speelt un up de glieknamigen Roman vun Pierre Louÿs foot. Dat all 1898 rutkommen Book weer all 1935 mit Marlene Dietrich in de Hööftrull  för dat Kino adapteert wurrn. Dat is de Geschicht vun en wohlhabenden, ölleren Mann, de sück in en düchtig jüngere Fru ut bescheeden Verhältnissen verkickt, de hüm dorför lieden lett. 1  De Rull vun de Danserin Eva geev Brigitte Bardot jede Gelegenheit, all mit hör dormalig Image verbunnen Verwachten vun dat breedt Publikum to erfüllen.
Wiels en traditschonell spaansch Volksfest, dat jedes Johr völ Touristen rantreckt, bemarkt de mit en Busfohrer liert  Eva Marchand, dat hör en modisch kleedt öllere Mann nahlöppt. Dat hannelt sück dorbi um den verheiraadten Don Matteo Diaz, de as Playboy bekannt is. Wiels he hör mit sien Roop un sien Wohlstand beindrucken will, speelt se mit sien Geföhlen. Immer weer düüd se Interesse an, um hüm denn aber blots to demöödigen. Toletzt drifft se dat aber up de Tipp un man kann an sien Loopen sehn, dat he en braken Mann is. Dormit geiht de Film denn ok to Enn’.
De Butenupnahmen wurrn in de Camargue in Frankriek un in Andalusien upnommen. Brigitte Bardot widmet den Dreiharbeiten to dissen Film in hör Autobiographie en eegen Afsnitt.
