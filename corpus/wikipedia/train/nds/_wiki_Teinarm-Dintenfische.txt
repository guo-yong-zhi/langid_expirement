To de Teinarm-Dintenfische oder Teinarm-Enktfisken  höört de meisten Koppfööt , de dat hüdigendags geven deit. 
Se hefft all tein Arms. Dat veerte Paar Arms, vun'n Kopp her tellt, is to Tentakels ummuddelt. De Suugproppens sitt up'n Steel, anners, as de Suugproppens bi de Kraken, de breed an'n Arm ansitten doot. Se funktschoneert in beide Gruppen ok anners. De Suugproppens bi de Teinarm-Dintenfische sünd an'n Rand wat starker maakt dör Hoornringe. In enkelte Gruppen könnt düsse hoornigen Suugproppenringe ok wieter ummuddelt ween to Hakens. 
De Teinarm-Dintenfische sünd en Sustergrupp vun de Achtarm-Dintenfische , wo de Octobrachia un de Vampirdintenfische in tohoopenfaat weert. Wie de Teinarm-Dintenfische nu akraat unnerdeelt weert, steiht noch nich endgüllig fast. Dat gifft Forschers, de snackt vun veer  Ornen, annere laat man bloß twee gellen. 
