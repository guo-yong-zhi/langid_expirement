De Grundschool Basbeek is en Grundschool in Basbeek in’n Landkreis Cuxhoben. Dreger is de Samtgemeen Hemmoor. De School liggt in de Ackerstraat, dicht bi de Bundsstraat 73. De School harr in dat Schooljohr 2013/2014 227 Schölers in ölven Klassen. 1  De School hett ok en Schoolkinnergoorn mit een Klass.
De eerste School in Basbeek, von de wi weet, weer in dat 18. Johrhunnert in dat Kösterhuus an de Ackerstraat. De Schoolstuuv weer so bi 47 m² groot un weer för 80 bet 90 Schölers utleggt. 1833 weren dat denn aver al so bi 160 bet 170 Schölers in Basbeek. Aver eerst later is dor en twete Schoolstuuv anboot un en tweten Schoolmeester instellt worrn. 1873 weren dat al mehr as 200 Schölers.
1908 hett de Gemeen de ole Poststatschoon köfft. Dat hüdige Schoolhuus is dor 1909 boot worrn. Dör Verdrevene is de Schölertall 1949 op 478 stegen. De Schölers hebbt in disse Tied Schichtünnerricht kregen. 1951 is denn en neet Schoolhuus op dat Gelänn boot worrn. 1964 is de Turnhall tokamen un 1967 de Sportplatz. Von 1975 af an is dat denn en reine Grundschool ween. 1997 hett dat ole Schoolgebüüd een Stockwark tokregen un 2003 is dat en Verlässliche Grundschool worrn.
Koordinaten:53° 41′ N, 9° 11′ O
