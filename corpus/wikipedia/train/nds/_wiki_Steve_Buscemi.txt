Steve Buscemi  is en US-amerikaanschen Film- un Bühnenschauspeler as ok Speelbaas. Dör sien bannig markante Mimik un Physiognomie warrt he faken för Rullen vun Lüüd sinsett, de neurotisch sünd oder anners en Tick hebbt. De vun em dorstellte Carl Showalter in den Film Fargo warrt mehrmols as „’n beten snaaksch“ beschreven. Dat is nipp un nau de Typus, för den he faken engageert warrt.
Na sien Afsluss an de Valley Stream High School hett Buscemi eerst as Möbeldräger, Iesverköper un Füerwehrmann arbeit. Blangento hett he Ünnerricht nahmen an dat renomeerte Lee Strasberg-Schauspeelstudio in New York. As Standup-Comedian un Performance-Künstler hett he eerste Insichten in dat Bühnenleven kregen. Bi een vun sien Optreden hett he ok sien latere Fro Jo Andres drapen.
Sien eersten Film speel Buscemi 1984 mit The Way It Is. De eerste gröttere Rull harr he twee johren later in dat AIDS-Filmdrama Parting Glances vun Bill Sherwodd, de em föddert hett. Na eenige lüttere Optreden in verschedene Feernsehregen un Filmen hett he 1990 in Miller’s Crossing to’n eersten mol mit Ethan un Joel Coen tosamenarbeit. Ünner jemehr Regie stünn he fiefmol vör de Kamera. Sien groten Dörbrook harr he 1992 mit Barton Fink vun de Coen-Bröder un sünners mit Reservoir Dogs, den eersten Film vun Quentin Tarantino. Siet de Tiet gellt he as een vun de gröttsten Stars vun’n Independent-Film un snaaksche Kummedien.
In de Mitt vun de 1990er Johren weer he in tallrieke Independent-Filmen to sehn, as to’n Bispeel in Pulp Fiction, Fargo oder The Big Lebowski. Sien grote Bekanntheit hett mööglich maakt, dat he nu ok in Mainstream-Produkschonen as Armageddon oder Con Air Rullen kreeg. Vele vun sien Fans weern em aver böös doröver. In’t Johr 1996 hett Buscemi dat Dreihbook to Trees Lounge schreven, bi den he ok Speelbaas weer. De Film weer bi de Filmfestspelen vun Cannes wiest.
Na de Terroranslääg vun’n 11. September 2001 hett he na mehr as 15 Johren wedder as Füerwehrmann arbeit, üm in Twölf-Stünnen-Schichten den Schutt vun Ground Zero an de Siet to rümen. Siet 2001 arbeit he as Speelbaas regelmatig in enkelte Episoden bi de spoodrieke US-Feernsehreeg The Sopranos mit.
Steve Buscemi is siet 1987 mit de Schauspelersche Jo Andres verheiraat. Se hebbt tosamen een Söhn.
För sien Filmwark is Buscemi al meist 40 mol för Filmpriesen nomineert wesen, dorünner ok eenmol för den Golden Globe. Wunnen hett de Schauspeler bit hüüt 15 Priesen, ünner annern:
