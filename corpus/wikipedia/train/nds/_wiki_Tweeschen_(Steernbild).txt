Bull 
Orion 
Lütt Hund 
Kreeft 
Loss 
De Tweeschen  sünd en vun de modernen 88 Steernbiller, dat in’t Rebeet vun de Ekliptik to finnen is. Dormit höört dat to de twölf Deerkreisteken.
De Tweeschen hebbt de Form vun en langtogen Rechteck. De noordööstlichen Eckpunkten warrt vun de opfallen hellen Steerns Castor un Pollux billt, de dat Steernbild sien Naam geven hebbt.
Dör den Oostdeel vun de Tweeschen verlöpt dat Band vun de Melkstraat, so dat sik hier ’n Tall apene Steernhopens finnen laat.
As de Tweeschen op de Ekliptik leegt, höört dat to de so nöömten Deerkreisteken, dör dat de Sünn, de Maand un de Planeten teht. Vun wegen de Präzessionsbewegen vun de Eerdass hett sik de Dörgang vun de Sünn gegenöver de Antike verschaven. De Sünn lööpt hüütigendaags vun’n 21. Juni bit to’n 20. Juli dör de Tweeschen. Wenn een de Grenzen vun dat Steernbild as Grundlaag nimmt, leeg de Sommerpunkt vun 15 v. Chr. bit 1990 in dit Steernbild. 
De Tweeschen weern Deeln vun de 48 Steernbiller vun de antiken Astronomie, de al vun Ptolemäus beschreven worrn sünd. 
De hüütige Dwargplanet Pluto is 1930 bi’t Utweerten vun fotograafsche Platten in dat Steernbild Tweeschen opdeckt worrn.
kiek ok: Dioskuren
In de greekschen Mythologie weern Kastor un Polydeukes  de Tweeschenbröder, de nich ut’neen to bringen weern. Jemehr Mudder, Leda, kreeg Kastor vun ehrn Ehmann, den König Tyndareos vun Sparta, man Pollux vun Zeus, de sik in de Gestalt vun en Swaan an ehr ranmaakt hett. Kastor weer dorm en normalen Minsch un künn doodblieven, wiel Pollux göttlich weer un nich starven künn. De Bröder hebbt sik bi Jason un de Argonauten anslaten bi jemehr Söök na dat goldene Vlies un hebbt en Reeg vun Aventüern beleevt. Bi en Striet mit jemehr Wegbegleiders, de Tweeschenbröder Lynkeus un Idas weer Pollux dee eenzige, de överleevt hett. He hett sik an sien göttlichen Vadder wennt un em beden, dat he sien egen Unstarvlichkeit mit Kastor delen dröff. Siet de Tiet bringt de Bröder afwesseln jemehr Daag in’n Hades oder op’n Olymp to un weern bito as Steernbild an’n Himmel sett.
De Araber hebbt in dat Steernbild en liggen Löwen sehn.
De schienbor hellste Steern vun de Tweeschen is Pollux . Dorbi hannelt sik dat üm en orange lüchten Resensteern in en Afstand vun 34 Lichtjohren mit de Spektralklass K0.
γ Geminorum hett en Afstand vun 105 Lichtjohren. Dat is en witt lüchten Steern vun de Spektralklass A0. De beiden Naams Alhena un Almeisan kaamt ut dat ooltaraabsche un heet so veel as „dat Brandteken“ oder „de Schienende“.
ε Geminorum is opfallen hell, liekers dat he ruchweg 900 Lichtjohr wiet weg is. Dat is en Resensteern vun de Spektralklass G5, de den 150facken Dörmeter vun uns Sünn hett. De Naam Mebsuta is araabsch un leidt sik af vun „de utstreckt Prank vun’n Lööw“. De Steern steiht meist nipp un nau op de Ekliptik un warrt dorüm mitünner vun Planeten verdeckt. 1976 lööp de Mars vun de Eer ut sehn nipp un nau vör den Steern vörbi.
Jüst so in de Neeg vun de Ekliptik liggt ok δ Geminorum, de ruchweg 60 Lichtjohen wiet weg is. De is 1857 vun’n Saturn verdeckt worrn. Ok disse Steern hett en araabschen Naam. Wasat bedüüt „de Mitt“.
Castor  is en kumplex Mehrfack-System, bi dat dree Hööftsteerns üm en gemeensomen Sworpunkt kreist. Jede vun de dree hett noch mol en lichtswacken Begleider, de aver nich in’t Teleskop to sehn sünd, man blots spektroskoopsch natowiesen sünd. De dree Hööftsteerns künnt aver al in en lütter’t Teleskop scheedt warrn.
μ Geminorum is en ännerlichen Steern, de sien Helligkeit ahn kennbor Regelmatigkeit ännert. De Steern lücht deeproot un hett de Spektralklass M0. De Naam Tejat Posterior bedüüt „de achtere Foot“.
η Geminorum is en Roden Rees in’n Afstand vun 350 Lichtjohren. Dat is en halfregelmatig ännerlichen Steern vun’n Tyyp My-Cephei mit en Periood vun 235 Daag. Butendem is he ok bedeckenännerlich, vun wegen dat he vun en swacken Begleider ümkreist warrt, de em üm un bi all dree Daag deelwies bedeckt.
ζ Geminorum mit den araabschen Naam Mekbuda  hett en Afstand vun 1200 Lichtjohren un is en ännerlichen Steern vun’n Tyyp Delta-Cepheiden.
In de Tweeschen sünd vele Apene Steernhopens to sehn, vun wegen, dat dat Steernbild vun de Melkstraat dörlopen warrt. En dorvun is M 35, de ruchweg 3.000 Lichtjohren wiet weg is un al mit blot Oog as en neveligen Plack to sehen is. Mit en Prismenfeernglas kann he in enkelte Steerns oplööst warrn, in’t Teleksop sünd ruchweg 200 Steerns optolösen.
NGC 2129 is en wieteren apenen Steernhopen, de in 6.000 Lichtjohren Afstand liggt aver blots wenig Steerns bargt.
In de Neeg vun den Steern δ Geminorum is NGC 2392 to sehn, wat en planetaarschen Nevel is mit en Afstand vun 2.500 Lichtjohren. Dat is en Steern, de an’n enn vun sien Entwickeln sien butere Gashüll afstött hett. Torüch blifft dorvun en witten Dwargstern un de afstött Mateer, de to’n Lüchten anreegt warrt. In’n Teleskop sütt NGC 2392 as’n neveligen runnen Plack ut. Op langbelichte Fotoopnahmen warrt Strukturen sichtbor, de an en Gesicht denken laat, dat vun en Pelzkapuuz inrahmt warrt. Dor is de Naam „Eskimonevel“ vun afleidt.
Aadler  
Achtersteven  
Altor  
Andromeda  
Aven  
Beker  
Berenike ehr Hoor  
Bildhauer  
Boorhöder  
Bull  
Delfin  
Duuv  
Draken  
Dreeeck  
Eenhoorn  
Eerdkrüper  
Eridanus  
Fahlen  
Fisch  
Fleeg  
Flegend Fisch  
Föhrmann  
Giraff  
Graavstickel  
Groot Boor  
Groot Hund  
Haas  
Herkules  
Inder  
Jagdhunnen  
Jumfer  
Kamäleon  
Kassiopeia  
Kepheus  
Kiel  
Kompass  
Kraan  
Kreeft  
Krüüz  
Lier  
Lööv  
Loss  
Luftpump  
Lütt Boor  
Lütt Hund  
Lütt Lööv  
Lütt Waterslang  
Maler  
Mikroskop  
Nett  
Nöördlich Kroon  
Oktant  
Orion  
Pageluun  
Paradiesvagel  
Passeer  
Pegasus  
Pennelklock  
Perseus  
Phönix  
Piel  
Raav  
Ramm  
Schild  
Schütt  
Segel  
Sextant  
Skorpion  
Slang  
Slangdräger  
Steenbuck  
Süüdlich Kroon  
Süüdlich Fisch  
Süüdlich Dreeeck  
Swaan  
Swertfisch  
Tafelbarg  
Teleskop  
Tukan  
Tweeschen  
Voss  
Waag  
Waal  
Watermann  
Waterslang  
Winkelmaat  
Wulf  
Zentaur
