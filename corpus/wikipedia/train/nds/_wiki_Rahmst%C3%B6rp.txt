
Rahmstörp  is en Dörp in de Gemeen Resbossel  in’n Landkreis Horborg, Neddersassen.
So bi 500 Meter in’n Noorden von Rahmstörp flütt von West na Oost de Guldbeek langs un münnt so 1,5 Kilometer noordoosten von dat Dörp in de Eest.
De Naveröörd sünd Nindörp in’n Noorden, Doans in’n Noordoosten , Mesborg in’n Oosten, Wosbossel in’n Süüdoosten, Holtörp in’n Süden, Resbossel un Sounsiek in’n Süüdwesten un Guldbeek un Beekdörp in’n Noordwesten .
Bi dat Dörp hett dat veer Hünengräver ut de Jungsteentied geven.
In’n Eersten Weltkrieg sünd twee Soldaten ut Rahmstörp fullen oder vermisst 1 .
In de Franzosentied von 1810 bet 1814 hett de Oort to de Mairie Hullnst in’n Kanton Töst höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1859 to de Vaagdie Hullnst von dat Amt Mesborg tohöört. Von 1859 bet 1885 weer dat in dat Amt Töst un von 1885 bet 1932 in’n Kreis Horborg. 1932 is dat Deel von’n ne’en un grötteren Kreis Horborg worrn.
De Oort höört siet dat 19. Johrhunnert to de Gemeen Resbossel to.
Rahmstörp is evangeelsch-luthersch präägt un höört to dat Kaspel von de Andreas-Kark in Hullnst.
För de Kathoolschen is de St.-Petrus-Kark in Bookholt tostännig.
En Denkmaal för de Fullenen ut de twee Weltkrieg’ steiht in Resbossel.
Rahmstörp liggt an de Kreisstraat 17, de in’n Westen na Guldbeek un bi Beekdörp an de Landsstraat 130 ran löppt un in’n Oosten na Mesborg an de L 141 ran. In’n Süüdosten löppt de K 62 na Hullnst. Ans gifft dat noch en lüttjere Straat na Resbossel in’n Süüdwesten.
De nächste Opfohrt op de Autobahn 1  is de Opfohrt 45 Hullnst an de L 141 un is so bi söss Kilometer weg.
De nächste Bahnhoff is de Bahnhoff Buxthu an de Nedderelvbahn von Hamborg na Cuxhoben, de so bi teihn Kilometer weg is. Fröher harr dat Dörp ok en lüttjen Bahnhoff an de Bahnlien Bremervöör–Bookholt. An de Bahnlien hett dat von 1902 bet 1968 Personenverkehr geven.
De Grundschölers ut Rahmstörp gaht na de Grundschool Mesborg.
