Erik Schinegger  is en fröheren Skifohrer ut Österriek. Ünner den Naam Erika Schinegger weer he 1966 Weltmeesterin in’e Affohrt, vun wegen dat he as Deern opwussen weer un nich wüss, dat he vun’e Biologie her en Mann weer.
Erika Schinegger weer bi de Alpine Skiweltmeisterschop 1966 in Portillo Weltmeesterin. An’n 28. Januar 1967 harr se in Saint-Gervais ok de Affohrt bi’n Alpinen Skiweltcup wunnen. Doch vör de Olympschen Spelen 1968 in Grenoble keem bi enen medizinischen Test rut, dat Schinegger en Mann weer. Bi em weren de Geslechtsdelen na binnen wussen un he harr sülvs nich wüsst, dat he en Mann weer. Dat warrt vun de Wetenschop Pseudohermaphroditismus nöömt. Schinegger hett sik denn opereren laten un sien Naam vun Erika na Erik ännert. He hett later denn heiradt un ene Dochter kregen.
1988 schreev he mit Marco Schenz dat Book Mein Sieg über mich. Der Mann, der Weltmeisterin wurde, in dat he sien Leven beschrieven dee. Hüüt hett he ene Skischool för Kinner in sienen Heimatoort Agsdorf in Kärnten.
