
Neenkroog  is en lütten Oort in de Gemeen Kerklinneln in’n Landkreis Veern, Neddersassen. Binnen de Gemeen Kerklinneln höört de Oort to de polietsche Oortschop Kükenmoor.
De Oort liggt op de Linnelner Geest direkt an’n Gohbeek. In’n Süüdwesten liggt dat Naturschuulrebeed Höhnermoor.
De Naveröörd sünd Kohlenföör, Huxhaal un Brouk in’n Noorden, Bennbössel un Lüttjen Heinz in’n Noordoosten, Groten Heinz in’n Süüdoosten, Gohbeek un Kükenmoor in’n Süden, Neenföör un Ramels in’n Süüdwesten, Kerklinneln in’n Westen un Lüttjen Linneln in’n Noordwesten.
De Oort kummt 1600 as Newe Krugk toeerst in de Oorkunnen vör. Dat weer en Gasthuus, dat to düsse Tied an de Poststraat von Bremen na Celle leeg, de hier över’n Gohbeek röver güng. Eerst later is de Weg denn na Kohlenföör verleggt worrn un dat Huus leeg denn afsieds von alle wichtigen Straten.
In de Franzosentied von 1810 bet 1814 hett de Oort to de Mairie Kerklinneln in’n Kanton Veern höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1885 to de Vaagdie Kerklinneln in dat Amt Veern tohöört. Na 1885 weer dat in’n Kreis Veern, de 1932 mit’n Kreis Achem to’n ne’en un grötteren Kreis Veern tohoopgahn is.
De Oort höört von öllers bi de Gemeen Kükenmoor mit bi, de an’n 1. Juli 1972 mit de Gemeenreform in Neddersassen Deel von de Gemeen Kerklinneln worrn is.
Neenkroog is evangeelsch-luthersch präägt un höört to dat Kaspel von de Petrus-Kark in Kerklinneln.
För de Kathoolschen is de St.-Josef-Kark in Veern tostännig.
För Neenkroog is de freewillige Füürwehr Kükenmoor mit tostännig.
Neenkroog liggt an en Siedenstraat von de Kreisstraat 13, de in’n Noorden in Kohlenföör an de Landsstraat 171 ran geiht un in’n Süden na Kükenmoor un Neernabargen. De L 171 föhrt in’n Westen na Kerklinneln un Veern un in’n Oosten över Lüttjen Heinz un Jeddingen na Visselhöövd.
De nächste Autobahn is de Autobahn 27 . De Opfohrt 26 Veern-Oost is acht Kilometer wied weg in’n Westen von Neenkroog an de L 171.
De nächste Bahnhoff is so bi twölv Kilometer in’n Westen de Bahnhoff Veern an de Bahnlien Wunsdörp–Bremen. Disse Bahnhoff is ok inbunnen in dat Nett von de Regio-S-Bahn Bremen/Neddersassen. Op de Bahnlien Veern–Wasra hett dat von 1910 bet 1969 Personenverkehr geven. De Bahnhööv Amsen un Neernabargen weren in disse Tied negen Kilometer in’n Süüdwesten. De Bahnhoff Bennbössel an de Bahnlien Ülzen–Langwedel  weer fiev Kilometer in’n Noordoosten, is aver 1987 dichtmaakt worrn.
De Kinner ut Neenkroog sünd fröher in Kükenmoor na de Volksschool gahn. Nadem de School dichtmaakt hett, gaht se vondaag op de Lintler Geest-School in Bennbössel.
