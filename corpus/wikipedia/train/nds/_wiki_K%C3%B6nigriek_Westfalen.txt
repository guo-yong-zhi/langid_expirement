Dat Königriek Westfalen  weer en Staat von’n Rhienbund, de von 1807 bet 1813 bestahn hett. Höövdstadt weer Kassel.
Dat weer en napoleonschen Satellitenstaat, de ünner de Kuntrull von Frankriek stünn.
An’t Enn von’n Veerten Koalitschoonskrieg weer Prüßen slahn un Frankriek kunn Prüßen an’n 9. Juli 1807 den Freden von Tilsit opdwingen, in den Prüßen en groten Deel von sien Staatsrebeed verloren hett. De prüüßschen Rebeden westen de Elv hett Prüßen an Frankriek aftreden. Dör en Dekret von’n 18. August 1807 hett Napoleon Bonaparte dat Königriek Westfalen grünnt un sien jüngsten Broder Hieronymus Bonaparte as König insett. Dat Königriek hett de prüüßschen Rebeden westen de Elv kregen. Ok de Landgraafschop Hessen-Kassel, dat Förstendom Bruunswiek-Wulfenbüttel, dat Förstendom Patterbuorn, dat Förstendom Ossenbrügge, de Graafschop Ravensbiärg un dat Förstendom Minnen sünd Deel von dat Königriek worrn.
Dör en Traktat von’n 19. März 1808 hett Westfalen von dat Königriek Sassen de Graafschop Barby, dat Amt Gommern, en Deel von de ole Graafschop Mansfeld un de Ganerbschaft Treffurt mit de Vaagdie Dorla tokregen.
In’n Januar 1810 is ok dat Kurförstendom Bruunswiek-Lümborg an dat Königriek anslaten worrn . Dat hett aver blots bet Dezember 1810 duurt, denn müss dat Königriek en groten Deel von düsse Rebeden direkt an dat Kaiserriek Frankriek afgeven. Frankriek wull de direkte Kuntrull över de düütsche Küst, üm de Kuntinentalsperr gegen Grootbritannien beter dörtosetten.
An’n 28. September 1813 stünnen russ’sche Kosaken vör Kassel un hebbt de Stadt ünner Alexander Tschernyschow innahmen. Dat Königriek hebbt se dormit för oplööst erklärt. Veer Daag later hebbt de Kosaken Kassel wedder verlaten un de Franzosen hebbt de Stadt wedder besett. An’n 16. Oktober weer König Hieronymus wedder in Kassel, hett de Stadt teihn Daag later denn aver wedder verlaten un is nich mehr trüggkamen. Kort later is de kurhess’sche Prinz Willem mit russ’sche Truppen in de Stadt inrückt. Först Willem I. is an’n 21. November in Kassel intagen un dormit keem de Staat Hessen-Kassel wedder.
Dat Königriek Westfalen hett aver noch länger bestahn, denn de Festung Meideborg hebbt de Franzosen noch bet Mai 1814 besett hollen un en begrenzte westfäälsche Verwaltung hett dormit wieder bestahn.
För de Verwaltung von de vörmaals Rebeden von dat Königriek Westfalen weer na de Befre’ung dat Generalguvernement twischen Werser un Rhien tostännig un för de nich-prüßschen Rebeden dat Zentralverwaltungsdepartement.
Amtsspraken weren Hoochdüütsch un Franzöösch.
Westfalen weer toeerst in acht Departements indeelt. Nadem dor 1810 dat Kurförstendom Bruunswiek-Lümborg tokamen is, weren dat twölv Departements. As an’t Enn von dat Johr 1810 grote Rebeden an Frankriek fullen sünd, sünd dor noch acht von nableven.
Betahlt worrn is in dat Königriek mit Franken. In dat Land weren franzöösche Münten in Ümloop, aver König Hieronymus hett ok egen Münten prägen laten. Blangen Franken weren aver ok annere Münten ut de Länner ümto in Ümloop.
Dat Land müss offiziell 25.000 Soldaten för den Rhienbund stellen. In Russland hebbt aver so bi 28.000 Soldaten fuchten un in Spanien 8000. Von düsse Soldaten sünd nich mehr as je so 1000 Soldaten wedder nahuus kamen.
An’n 25. Dezember 1809 hett Hieronymus den Orden von de Westfäälsche Kroon stift.
