
De Langenstraat  is en Oort in de Gemeen Kumbarg  in’n Landkreis Cuxhoben, Neddersassen. De Oort höört polietsch al von öllers bi Kumbarg mit bi un is vondaag kumplett mit Kumbarg tohoopwussen.
Langenstraat liggt an’n Noordrand von de Wingst hen na de Maschen von de Au un de Oost. Dichtbi löppt de Neehuus-Bülkauer Kanaal langs.
De Naveröörd sünd Westercaadwisch in’n Noorden, Möhlenreeg, Müggenbarg un Klotzen in’n Noordoosten, Olenfloot in’n Oosten, Fievhusendörp in’n Süden, Spleth un Ooldkeden in’n Süüdwesten un Westermoor in’n Westen.
De Oort hett vör 1885 to dat Amt Neehuus tohöört. Na 1885 weer dat in’n Kreis Neehuus. 1932 is dat Deel von’n Kreis Land Hadeln worrn un 1977 von’n Landkreis Cuxhoben.
Langenstraat is evangeelsch-luthersch präägt un höört to dat Kaspel von de Nicolai-Kark in Kumbarg.
För de Kathoolschen is de Hillig-Krüüz-Kark in Oterndörp tostännig.
De Schüttenvereen Kumbarg-Langenstraat is 1889 grünnt worrn. Dat Schüttenfest warrt an dat eerste Wekenenn in’n September fiert.
Dör Langenstraat löppt de Kreisstraat 22, de in’n Süüdwesten över Ooldkeden na Tollboom un an de K 21 ran geiht un in’n Noorden an de Bundsstraat 73. De B 73 geiht denn in’n Noordwesten över Neehuus un Oterndörp na Cuxhoben un in’n Süüdoosten över Hemmoor/Warstood/Basbeek un Himmelpoorten na Stood.
De nächste Autobahn is de Autobahn 27 . De Opfohrt 1 Cuxhoben liggt so 26 Kilometer in’n Noordwesten von Langenstraat.
De nächste Bahnhoff is so bi een Kilometer wied weg in’n Noordoosten de Bahnhoff Kumbarg an de Nedderelvbahn.
