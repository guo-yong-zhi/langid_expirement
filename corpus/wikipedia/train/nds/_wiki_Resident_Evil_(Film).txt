Resident Evil  is en Horror-Actionfilm ut dat Johr 2002 mit Milla Jovovich in de Hööftrull. Speelbaas un Dreihbookschriever weer Paul W. S. Anderson. De Film hett sien Grundlaag in de Videospeelreeg Resident Evil. Vun de Filmreeg gifft dat opstunns veer wietere Delen: Resident Evil: Apocalypse , Resident Evil: Extinction , Resident Evil: Afterlife  un Resident Evil: Retribution .
Anfang vun’t 21. Johrhunnert is de Umbrella Corporation dat gröttste Industrieünnernehmen vun de USA. De mächtige Kunzern hett groten politischen un finanziellen Infloot in de Sellschop un gellt in de Apentlichkeit as de wichtigste Produzent vun Reeknertechnologie, Biotechnologie un Heelmiddels. Wat de Apentlichkeit nich weet is, dat dat Ünnernehmen sien gröttsten Gewinn aver op de Rebeden Rüstungstechnologie, bioloogsche Wapen un Genmanipulatschoon maken deit: In en geheem Forschungslabor ünner de Eer  arbeit ruchweg 500 Lüüd. Dor entwickelt se dat so nöömte T-Virus, dat dode Zellen wedderbeleven kann. En Unbekannten roovt Proven vun’t Virus un vun’t Gegenmiddel. Man, üm de Sporen to verwischen, sett he dat Virus in’n Hive free. De Red Queen, de Reekner, de den helen Hive stüert, warrt dorvun wies, versegelt den helen Kumplex un maakt de Mitarbeiters mit Halon-Gas doot. So schall hinnert warrn, dat Menschen, de mit dat Virus infizeert sünd, ut dat Labor rutkaamt.
Alice, en junge Fro, waakt in en Villa ut en Bewusstlosigkeit op un weet nix mehr, wat se vörher doon hett. Denn duukt en Mann, Matt Addison, op un glieks dorop en Grupp vun Lüüd mit Wapen. All tohopen gaht se dör en verstekenen Ingang un föhrt mit en ünnerirdischen Tog na’n Hive. In’n Tog finnt se Spence, de ok bewusstlos is. Jem warrt vertellt, dat se Sekerheitsbeamte sünd, de to’n Schien en Ehpoor speelt. Jemehr Bewusstlosigkeit geiht op en Nervengas torüch, dat de Red Queen freesett hett. De Grupp hett nu de Opgaav, de Red Queen, de schienbor nich mehr ünner Kontroll is, aftoschalten.
De Misschoon is sworer as dat toeerst utsütt. To’n een is de Red Queen beter schuult, as jem kloor weer, to’n annern luert de do’en Mitarbeiters in’n Hive, de mit dat Virus infizeert un to Zombies muteert sünd. De warrt free laten, as se to’n Afschalten vun de Red Queen de Dören apen maken doot. Mit en elektromagneetschen Puls künnt se den Reekner utschalten, man veer Lüüd blievt bi den Versöök doot. Bito hebbt se nu mit de Zombies to doon, de överall luert. Dorto noch warrt jem de Tiet kanpp, vunwegen dat se ut’n Hive rut mööt, vördem de hele Hive automaatsch versegelt warrt.
Na un na weet Alice jümmer mehr, wat sik vör den Twüschenfall afspeelt hett. Ehr fallt wedder in, dat dat en Gegenmiddel to dat T-Virus gifft un woneem dat lagert weer. Man, in’t Labor fehlt dat Gegenmiddel. As sik rutstellt. stickt Spence dorachter: He weer de Unbekannte, de dat Virus roven wull. Alice harr vörher al mit Matt un sien Süster Lisa Addison versöcht, de Apentlichkeit över de illegalen Arbeiten in’n Hive optoklären, wat Spence aver mitkregen harr.
Dat T-Virus as ok dat Gegenmiddel harr he in’n Tog versteken, vördem dat Sekerheitssystem vun de Red Queen em mit dat Gas utschallt harr. He lett de restlichen Lüüd vun dat Team torüch un versöcht sik dörtoslahn, warrt aver an’n Tog vun en muteert Leevwesen doodmaakt, dat bi en Experiment tüügt worrn is. Alice un de annern künnt opletzt freekamen un stellt dat Gegenmiddel un dat Virus seker. Mit den Tog versöökt se ut’n Hive wedder ruttokamen. Man, dat muteerte Wesen maakt all bit op Alice un Matt doot. As se torüch in de Villa sünd, fangt ok Matt an to muteren, vunwegen dat he vun dat Wesen en Wunnen kregen hett. Vördem Alice em en Gegenmiddel sprütten kann, warrt se vun Umbrella-Forschers ut’nanner hollen un ünner Quarantäne stellt.
An’n Sluss warrt Alice in’t Krankenhuus vun Raccoon City wedder waak. Se neiht ut dat Krankenhuus ut un finnt buten en Stadt ahn Minschen vör, de vullstännig verwööst is. Dat T-Virus mutt an de Böverflach kamen wesen un hett sik utbreedt.
Resident Evil hett keen Filmpriesen wunnen, man, de Film weer veer mol nomineert. 2002 weer he in de Kategorien Best Horrorfilm un Best Dorstellersche för den Saturn-Pries vörslahn. 2003 weer de Filmeditor Alexander Berner för den Düütschen Kamerapries nomineert.
Bernd Eichinger hett 1997 för Constantin Film de Filmrechten an Resident Evil vun den Speleentwickler Capcom köfft. Plaant weer, dat George A. Romero dat Dreihbook schrieven un Speelbaas wesen schüll. Sien Dreihbookskizze, de den Film mehr an dat Speel orienteert harr, is aver aflehnt worrn. Romero segg, dat blots Eichinger gegen sien Dreihbook wesen weer un is 1999 vunwegen „kreative Differenzen“ ut dat Projekt utscheedt. De an de Filmprodukschoon bedeeligte Videospeel-Utfinner Yoshiki Okamoto hett aver in en Interview mit dat Magazin Electronic Gaming Monthly kloorstellt, dat dat Dreihbook eenfach slecht wesen weer un Romero dorüm rutflagen is. Dat Dreihbook is later eerst in’t Internet publizeert worrn. 5 
Dreiht weer de Film vun’n 5. März 2001 bit to’n 19. Mai 2001. Dat meiste is in Berlin in’t Studio Berlin Adlershof un an verschedene Öörd in de Ümgegend dreiht worrn. De U-Bahnhoff Bundestag , de to de Tiet noch nich fardig stellt weer, deen as Kulisse för en Togang to’n Laborkumplex . De markanten Sülen vun den Bahnhoff sünd in’n Film düütlich to kennen. In Potsdam weer dat Slott Lindstedt för Szenen in de Villa bruukt. Butendem deen de Potsdamer Kaserne vun de Heeres-Rietschool in Krampnitz as Kulisse. De letzte Szeen an’t Enn vun’n Film, as dat verwööste Raccoon City wiest warrt, is in Toronto dreiht worrn.
De Produkschoonskosten warrt op ruchweg 32-33 Millionen US-Dollar schätzt. In de USA is de Film an’n 15. März 2002 in de Kinos kamen. In Düütschland lööp he an’n 21. März 2002 an. Weltwiet hett de Film üm un bi 102 Millionen Dollar inspeelt, dorvun alleen 40 Millionen in de USA un ruchweg 5 Millionen US-Dollar in Düütschland. 6  7 
