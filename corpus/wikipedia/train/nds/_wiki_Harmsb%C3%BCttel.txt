
Harmsbüttel  is en Oort in de Gemeen Wuster Noordseeküst in’n Landkreis Cuxhoben, Neddersassen. De Oort höört polietsch von öllers bi Misselwarden mit bi.
De Oort liggt in de Masch von Land Wusten. De Noordsee liggt knapp een Kilometer in’n Westen. Dat Water ut dat Rebeed flütt över Gravens af na de Misselwardener Waterlöös.
De Naveröörd sünd Fockwarden  in’n Noorden, Engbüttel in’n Noordoosten, Flohborg, Lütjendörp un Misselwarden in’n Süüdoosten, Feldhoff in’n Süden, Smarrn in’n Süüdwesten, Grohden in’n Westen un Solthörn un Bowarden  in’n Noordwesten.
Harmsbüttel dükert 1731 toeerst in de Oorkunnen op un is in de eerste Tied noch Harlingsbüttel nöömt worrn. Eerst later hett sik de afslepen Form Harmsbüttel dörsett, de nix mit den Vörnaam Harm to kriegen hett.
In de Franzosentied von 1810 bet 1814 hett de Oort to de Mairie Wremen in’n Kanton Dorum höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort weer vör 1852 in dat Süderveerdel von dat Kaspel Misselwarden un hett to dat Vaagdiegericht Land Wusten tohöört. Von 1852 bet 1885 leeg de Oort in’t Amt Dorum un denn in’n Kreis Leh. 1932 is dat Deel von’n Kreis Wersermünn worrn un 1977 denn von’n Landkreis Cuxhoben.
Mit de Gemeenreform in Neddersassen an’n 1. März 1974 is de Gemeen Misselwarden Deel von de Samtgemeen Land Wusten worrn. To’n 1. Januar 2015 is de Gemeen Misselwarden oplööst un ut de ganze Samtgemeen Land Wusten is tohoop mit de Gemeen Noordholt de ne’e Gemeen Wuster Noordseeküst worrn.
Harmsbüttel is evangeelsch-luthersch präägt un höört to dat Kaspel von de Katharinen-Kark in Misselwarden.
För de Kathoolschen is de Hillig-Hart-Jesu-Kark in Bremerhoben-Leh tostännig.
Harmsbüttel liggt an en Blangenstraat von de Kreisstraat 68, de den Oort in’n Noordoosten an Padingbüddel anslütt un denn na Spiek geiht. In’n Süüdoosten geiht de K 68 na Misselwarden un bi Mulsen an de Landsstraat 129 ran. De L 129 wedder löppt in’n Süden över Wremen, Dingen un Weddewarden na Bremerhoben-Speckenbüttel un in’n Noordoosten na Mulsen, Dorum un Millm.
De nächste Autobahn is de Autobahn 27 . De Opfohrt 4 Niewohl liggt so 13 Kilometer in’n Oosten von Harmsbüttel an de L 119.
De nächste Bahnhoff is so bi söss Kilometer wied weg in’n Süüdoosten de Bahnhoff Wremen an de Bahnlien Bremerhoben–Cuxhoben.
