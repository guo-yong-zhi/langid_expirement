De United Democratic Party  is en polietsche Partei in Belize. Von 2008 bet 2020 hett se mit Dean Barrow den Premierminister von Belize stellt.
De Partei is kunservativ un steiht licht rechts von de Midd.
Von 1954 bet 1969 harr de People’s United Party  all fiev Wahlen wunnen, de dat in düsse Tied in de brietsche Kolonie Brietsch-Honduras geven harr. De Oppositschoon weer op verscheden Partein opdeelt. Dorüm hebbt sik an’n 27. September 1973 de dree Oppositschoonspartein National Independence Party , Liberal Party un People’s Development Movement  tohoopdaan, üm de Kräft gegen de PUP to verenigen. De United Black Association for Development  is unafhängig bleven, aver liekers sünd 1973 en Reeg UBAD-Maten to de UDP överlopen un de UBAD hett sik denn 1974 oplööst.
Bi de Parlamentswahl in Belize 1974 is de Partei dat eerste Maal antreden  un kunn söss von 18 Seten winnen.
Bi de Wahl 1984 kunn de Partei dat eerste Maal de Mehrheit in dat Parlament winnen un mit Manuel Esquivel den Premierminister stellen. Esquivel hett de Mehrheit bi de Wahl 1989 wedder verloren, kunn se aver Wahl 1993 för en twete Amtstied trüggwinnen. Bi de Wahl 1993 hett de UDP en Bündnis mit de National Alliance for Belizean Rights  billt.
Bi de Wahl 1998 hett sik Said Musa von de PUP gegen Esquivel dörsett. De Nedderlaag weer so düüdlich , dat Esquivel ok dat Amt as Parteibaas an Dean Barrow verloren hett. Eerst bi de Wahl 2008 hett denn Dean Barrow wedder de UDP an de Macht bröcht. Barrow is in de Parlamentswahlen 2012 un 2015 wedderwählt worrn. Bi de Wahl in’n November 2020 kann he nich wedder antreden, denn he hett siene maximale Amtstied von dree Wahlperioden reckt.
Dat Parteibladd The Guardian gifft dat siet 1998. 
Bündnis mit NABR
De Parteiflagg hett dree Striepen, baven rood, denn witt un blau. Op’n witten Striepen sünd söss swarte Punkte. De Punkte staht för de söss Mandaten, de de Partei 1974 in ehre eerste Wahl wunnen hett. 1 
