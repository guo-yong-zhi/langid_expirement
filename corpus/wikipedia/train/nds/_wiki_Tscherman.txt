Tscherman  is en Dörp in’n Kreis Topoltschan in de Slowakei.
Toeerst in de Oorkunnen kummt de Oort 1257 vör.
1858 un 1859 is ene Grupp vun Minschen ut’n westen Deel vun Neddersassen ut de Ümgegend vun Ankum un Steiwelt utwannert na de Slowakei . In de Heimat kunnen nich mehr all Lüüd ehr Utkamen finnen un en groten Deel dee na Amerika utwannern. De Lüüd harrn aver ok höört, dat in de Slowakei de Adelsgöder vun’n Grafen Degenfeld-Schinburg un’n Baron Heinrich von Splenyi in Tscherman un Groß Rippen to verköpen weren. Öösterriek-Ungarn weer nich ganz so wied ut’e Welt as Amerika un een kunn dor sogor mit de Iesenbahn hen- un trüchkamen. Un so hebbt de Lüüd dor Land köfft un sik dor mit üm un bi 100 Familien un alltohoop mehr as 400 Lüüd in disse twee Dörper ansiedelt. Disse Lüüd hebbt dorbi ok jemehr plattdüütsche Spraak mit na de Slowakei bröcht.
1929 hebbt se en Schoolhuus boot för de School, de se 1928 grünnt harrn.
Mit’n Tweten Weltkrieg is de Slowakei unafhängig worrn un Lüüd ut Tscherman hebbt as Soldaten för de Slowakei un ok in düütsche Truppen kämpft. Mit dat Enn vun’n Krieg sünd de Inwahners na Böhmen evakueert worrn. Na en Tiet kemen de Lüüd trüch na Tscherman, man de Hüüs weren al besett. De Minschen sünd fastnahmen worrn un kemen in de Lagers Novaky un Petrzalka un vun dor sünd se na Düütschland bröcht worrn.
De verdrevenen Inwahners hebbt sik vun 1977 af an jümmer wedder drapen, den Kontakt ünnerenanner un mit de ole Heimat to plegen. De Gemeen Steiwelt in’t Ollnborgsche hett denn 1989 ok en Partnerschop mit de Tschermaner Oortsgemeenschop afmaakt un dorbi hett sik ok en Vereen grünnt.
