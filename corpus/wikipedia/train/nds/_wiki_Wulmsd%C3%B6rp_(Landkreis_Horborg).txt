
Wulmsdörp  is en Dörp in de Gemeen Vosshusen in’n Landkreis Horborg, Neddersassen. Binnen de Gemeen höört de Oort to de Oortschop Vosshusen.
In’n Oosten un Süüdoosten von Wulmsdörp is dat Gelänn von de Fischbeker Heid un de Horbörger Bargen präägt. De Oort liggt op en Höögd von 48 bet 57 Meter över de See.
De Naveröörd sünd Vosshusen in’n Noorden, Fischbeek un Neegraven in’n Noordoosten , Tempelbarg in’n Oosten, Doasdörp in’n Süden, Swiersdörp, Ilsdörp un Arsdörp in’n Süüdwesten un Ketzendörp un Öbergünn in’n Westen.
Wulmsdörp kummt 1197 toeerst in en Oorkunn vör, in de de nobiles von Buxthu Land in Wulmsdörp an dat ole Klooster bi Buxthu afgeevt. De Naam kummt wohrschienlich von Wulfmer sien Dörp. 
In de Franzosentied von 1810 bet 1814 hett de Oort to de Mairie Mesborg in’n Kanton Buxthu höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1859 to dat Amt Mesborg tohöört un is denn Deel von dat Amt Horborg worrn. Na 1885 weer dat in’n Kreis Horborg. 1932 is dat Deel von’n ne’en gröttern Landkreis Horborg worrn.
Von Wulmsdörp ut is 1835 de Anbo Nee Wulmsdörp oder Vosshusen anleggt worrn, de mit de Tied jümmer mehr anwussen is. Na’n Tweten Weltkrieg weer de Anbo denn al grötter as Wulmsdörp sülvs. 
An’n 1. Mai 1964 sünd de Enklaven „Bredenheid“  un „Ilsdörper Moor“  Deel von de Gemeen Wulmsdörp worrn.
Un an'n 11. Dezember 1964 hett de Gemeen Wulmsdörp sien Naam ännert op den von’n Anbo — „Neu Wulmstorf“. 
An'n 1. Januar 1970 is de Gemeen Doasdörp en Oortschop vun de Gemeen worrn. 
An’n 1. Juli 1972 sünd de Gemenen Ilsdörp , Raa , Rübk un Swiersdörp Oortschopen in de Gemeen Vosshusen worrn.
Wulmsdörp is evangeelsch-luthersch präägt un höört to dat Kaspel von de Nicolai-Kark in Ilsdörp.
För de Kathoolschen is de Marien-Kark in Buxthu tostännig.
 9 
En Plichtfüürwehr is 1902 in Wulmsdörp inricht worrn. De hett sik denn 1935 mit de Plichtfüürwehr in Doasdörp tohoopdann un denn en freewillige Füürwehr billt.
In’n Westen von dat Dörp steiht en lütt Windpark mit dree Windrääd.
Dör Wulmsdörp löppt de Landsstraat 235, de in’n Noorden na Vosshusen an de Bundsstraat 73 ran geiht un in’n Süüdwesten na Ilsdörp an de Bundsstraat 3 ran. Lüttjere Straten gifft dat ans na Tempelbarg un Ketzendörp.
De nächste Autobahn is de Autobahn 1. De Opfohrt 44 Raad liggt so negen Kilometer in’n Süden von Wulmsdörp.
De nächste Bahnhoff is so bi ölven Kilometer wied weg in’n Noordwesten de Bahnhoff Buxthu an de Nedderelvbahn, aver de S-Bahnhoff von de S 3 in Vosshusen liggt man veer Kilometer wied weg in’n Noorden.
Arsdörp  
Doasdörp  
Höll  
Ilsdörp  
Mienenbüddel  
Ömbüddel  
Raad  
Rübk  
Swiersdörp  
Vosshusen  
Wulmsdörp
