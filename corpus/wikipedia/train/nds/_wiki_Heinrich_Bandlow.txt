Heinrich Bandlow  weer en Schoolmester un plattdüütschen Schriever.
Nadem he de Stadtschool in Tribsees besöökt harr, güng de Söhn vun en Discher vun 1872 bet 1875 op dat Lehrerseminar in Franzborg. He arbeid denn vun 1875 an in Richtenberg un vun 1877 bet 1907 in Tribsees as Schoolmester. Na en wiederen Utbillen in Berlin 1907 un 1908 geev he vun 1908 bet to sien Pension 1916 in Griepswohld Ünnerricht. 1879 harr he heirad un later söss Kinner mit siene Fro.
Bandlow harr al as jungen Mann anfungen, Gedichten, Määrken, Vertellen un Romanen to schrieven.
Nadem eerste Texten  in Dagblääd rutkemen, sünd welke Verlagen op em opmerksam worrn un hebbt Bandlow siene Warken rutgeven, alltohoop weren dat 34 Böker.
