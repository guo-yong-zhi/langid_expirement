
Aschhoornermoor  is en lütten Oort in de Gemeen Drochters in’n Landkreis Stood, Neddersassen.
De Oort liggt in dat Kedener Moor in’n Süden von Land Keden. Dat Water ut dat Rebeed flütt över Gravens na dat Sietwenner Slüsenfleet un in de Wischhobener Süderelv.
De Naveröörd sünd Theisbrüggermoor un Aschhoorn in’n Noorden, Drochters un Ritsch in’n Noordoosten, Drochtersermoor un Gauensiekermoor in’n Süüdoosten, Engelschopp un Neeland mit Neelannermoor in’n Süüdwesten, Grootweurn in’n Westen un Hüll in’n Noordwesten.
De Oort hett vör 1852 to dat Grevengericht Bützfleet tohöört un denn von 1852 bet 1859 to dat Amt Wischhoben. Von 1859 bet 1885 weer dat in dat Amt Freeborg un na 1885 in’n Kreis Keden. 1932 is dat Deel von’n Kreis Stood worrn.
Fröher hett de Oort eerst to de Buurschop Gauensiek un later to de Buurschop Sietwenn höört. Düsse Buurschop is noch later Deel von de Gemeen Drochters worrn.
Aschhoornermoor is evangeelsch-luthersch präägt un höört to dat Kaspel von de Johannis- un Katharinen-Kark in Drochters.
För de Kathoolschen is de Hillig-Geist-Kark in Stood tostännig.
Dör Aschhoornermoor löppt de Kreisstraat 27, de in’n Süüdoosten na Stood geiht un in’n Noordoosten na Drochters an de Landsstraat 111 ran. In’n Noordwesten geiht von de K 27 de K 12 af na de Bundsstraat 495.
De nächste Autobahn is de Autobahn 26 . De Opfohrten 2 Stood-Süüd  un 3 Stood-Oost  doot knapp 20 Kilometer in’n Süüdoosten von Aschhoornermoor liggen.
De nächste Bahnhoff is so bi teihn Kilometer wied weg in’n Süden de Bahnhoff Hammoh an de Nedderelvbahn von Cuxhoben na Hamborg.
De Kinner ut’n Oort gaht na de Grundschool Aßel op School.
