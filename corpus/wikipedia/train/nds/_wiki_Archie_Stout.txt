Archibald „Archie“ Stout  weer en US-amerikaanschen Kameramann.
Stout hett vör sien Loopbahn bi’n Film verschedene Beropen utöövt. To’n Bispeel weer he Manager vun en Gaststeed, Makler un Wildhöder. In’t Johr 1914 is he in Mack Sennett sien Filmstudio Helpsmann vun’n Kameramann worrn, un hett dat na en poor Johren to’n egenstännigen Kameramann bröcht. In disse Tiet hett he bi eenige högerklasige Produkschonen mitarbeit, as to’n Bispeel bi The Ten Commandments  vun Cecil B. DeMille. Vun 1928 an weer he eerste Kameramann – faken bi tweetklassige Westernprodukschonen. Dat änner sik denn aver, nadem he René Clair sien It Happened Tomorrow un Douglas Sirk sien Summer Storm opnahmen harr.
1947 weer he von John Ford för den John-Wayne-Film Fort Apache anstellt. Mit Ford harr he vörher al in de 1930er Johren arbeit. Jemehr Tosamenarbeit güng na den Film wieter. Butendem harr Stout ok de Kamera bi John-Wayne-Filmen, bi de Ford nich Speelbaas weer. Sien gröttsten Spood harr Stout mit den Film The Quiet Man ut dat Johr 1952, för den he mit den Oscar uttekent worrn is. 
In’t Johr 1954 hett Stout sien letzten Film dreiht. Dat Johr dorop harr he en Hartinfarkt, na den he sien Loopbahn opgeven hett. In de mehr as dörtig Johren bi’n Film hett Stout bi mehr as 130 Filmen as Kameramann mitarbeit.
Bit hüüt is Archie Stout de eenzige Kameramann, de as Liddmaat vun en Second Unit för den Oscar nomineert weer un ok wunnen hett. Dat weer 1953 för de Beste Kamera  in den Film The Quiet Man.
In’t Johr 1948 weer he för den Film Fort Apache as Beste Kameramann  bi’t Locarno International Film Festival uttekent.
