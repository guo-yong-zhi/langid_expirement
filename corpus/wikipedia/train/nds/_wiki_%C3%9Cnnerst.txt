
Ünnerst  is en Dörp un Oortschop in de Gemeen Rodenborg in’n Landkreis Rodenborg, Neddersassen.
De Oort liggt knapp twee Kilometer af von de Wümm, de in’n Noorden langsflütt. Na Süüdoosten to liggt dat Naturschuulrebeed von dat Grote un Witte Moor.
De Naveröörd sünd Luhn un Rodenborg in’n Noordoosten, Grafel un Worth in’n Oosten, Riekenbossel un Karkwals in’n Süüdoosten, Westerwals in’n Süden, Ebersen un Ahusen in’n Süüdwesten, Hellweeg in’n Westen un Fährhoff, Hassendörp un Waaschen in’n Noordesten.
De öllsten Funnen op dat Rebeed von Ünnerst sünd ölven Hünengräver ut de Bronztied  op’n Hempbarg. Op’n Karkbarg sünd ole Gräver ut de Tied von dat 6. Johrhunnert af an nawiest.
In’t Middelöller legen de dree öllsten Hööv von Ünnerst dichter bi de Wümm. Eerst later hebbt de Buurn jemehr Hööv op de Geest verleggt.
In’n Eersten Weltkrieg sünd teihn Soldaten ut Ünnerst fullen oder vermisst un in’n Tweten Weltkrieg 28. 1 
In de Franzosentied von 1810 bet 1814 hett de Oort to de Mairie Karkwals in’n Kanton Rodenborg höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1885 to de Ünnervaagdie Ahusen in de Amtsvaagdie Ahusen von dat Amt Rodenborg tohöört. Na 1885 weer dat in’n Kreis Rodenborg. 1977 is dat Deel von’n ne’en, grötteren Landkreis Rodenborg worrn.
De Oort is an’n 1. März 1974 mit de Gemeenreform in Neddersassen Deel von de Gemeen Rodenborg worrn. Vondaag billt dat Dörp en Oortschop binnen de Gemeen Rodenborg mit egen Oortsraad un Oortsbörgermeester.
Ünnerst is evangeelsch-luthersch präägt un höört to dat Kaspel von de Marienkark in Ahusen.
För de Kathoolschen is de Corpus-Christi-Kark in Rodenborg tostännig.
Dat Dörp hett en egen Karkhoff. De Karkhoffskapell is an’n Volkstruurdag 1963 inwieht worrn. De Kapell hett 1963 ok en Klock kregen, de von de Karkengemeen Ahusen stift worrn is.
Dat Wapen von Ünnerst wiest en Hünengraff in en Heidlandschop mit Machannelbüsch.
Gedenktafeln för de Fullenen ut de twee Weltkrieg’ hängt in Ahusen in de Kark.
Ünnerst hett en Schüttenvereen, de 1910 grünnt is. De Heimatvereen Ünnerster Spieker is 1992 grünnt worrn.
Ünnerst hett en egene freewillige Füürwehr, de 1936 grünnt worrn is.
Dör Ünnerst löppt de Bundsstraat 215, de in’n Noordoosten na Rodenborg geiht un dor an de Bundsstraten B 440, B 71 un B 75 anslaten is. In’n Süüdwesten geiht de B 215 över Ebersen un Wall na Veern. Na Westen geiht von de B 215 de Kreisstraat 217 af na Ahusen.
De nächste Autobahn is de Autobahn 1. De Opfohrt 51 Posthusen liggt so 15 Kilometer in’n Westen von Ünnerst an de B 75. Ok de Opfohrt 25 Veern-Noord op de A 27 is so bi 15 Kilometer wied weg .
De nächste Bahnhoff is so bi fiev Kilometer wied weg in’n Noordoosten de Bahnhoff Rodenborg an de Bahnlien Hamborg–Bremen. Direkt an’n Oort langs geiht ok de Bahnlien Rodenborg–Veern, an de Ünnerst en lütten Bahnhoff hett. Disse Bahnlien gifft dat siet 1928. Personenverkehr gifft dat an’n Bahnhoff Ünnerst un an de annern Bahnhööv twüschen Rodenborg un Veern aver nich mehr. De Töög föhrt all dör ahn to hollen.
De plattdüütsche Schrieversche Birgit Lemmermann leevt in Ünnerst. Von 2003 bet 2012 hett ok de plattdüütsche Schriever Carl-Heinz Dirks dor wahnt.
Borchel   
Mulmshoorn  
Rodenborg   
Ünnerst  
Waaschen
