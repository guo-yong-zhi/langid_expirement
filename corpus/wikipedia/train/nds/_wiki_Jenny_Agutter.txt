Jennifer Ann Agutter  is en britsche Schauspelersche.
Jenny Agutter is de Dochter vun en britschen Offizeer. Se hett al in’t Öller vun twölf Johren eerste Insichten in de Filmkunst kregen in East of Sudan. Bekannt worrn is se later dör de Feernsehreeg The Railway Children vun de BBC. 1968 weer se vun Andrzej Wajda för sien Kinnerkrüüztogfilm Gates to Paradise besett na den Roman vun Jerzy Andrzejewski.
De eerste gröttere Rull harr se 1971 in Walkabout. In’t glieke Johr hett se ok en Rull in The Snow Goose övernahmen, för de se mit’n Emmy uttekent worrn is. Se weer in de 1970er Johren in vele wietere Filmen to sehn, to’n Bispeel in Logan’s Run un Equus, för den se vun de britschen Filmakademie as beste Nevendorstellersche ehrt worrn is. 1981 weer se in den Film An American Werewolf In London to sehn. Siet de 1990er Johren hett se denn vör allen för’t Feernsehn arbeit.
Agutter leevt in Cornwall un is siet den 4. August 1990 mit den sweedschen Hotelbesitter Johan Tham verheiraat. In’t glieke Johr keem ok jemehr Söhn op de Welt.
1984 hett Jenny Agutter den Fotoband Snap: Observations of London and Los Angeles rutbröcht. Se maakt sik jümmer mehr ok stark op karikativen Rebeet, ünner annern för de Mukoviszidoosstiftung, för Kreeftstiftungen un för Kinner ahn Dack över’n Kopp. Se sülvst driggt dat Mukoviszidose-Gen in sik.
Jenny Agutter hett för ehr Arbeit twee Filmpriesen wunnen un weer för twee wietere Priesen nomineert:
