Klaus Dede  weer en düütschen Journalist un Schriever.
Dede is 1935 as Söhn von Helene, borene Brauer, un den Blexer Pastoor Günther Dede  in Blexen  boren. He weer op de Volksschool in Blexen un denn op de högere School in Bremerhoben. He hett as Redaktör för de Nordwest-Zeitung in Nordenham arbeidt, weer aver von 1975 af an fre’en Schriever un hett in Ollnborg leevt.
As Schriever weer sien Rebeed de Region an de Ünnerwerser, de Temperenz- un Abstinenzbewegung un de Ideologie von’n düütschen Natschonalismus.
1981 hett he in Ollnborg en Bußgang in’t Leven ropen, mit den jümmer an’n 10. November an de Novemberpogrome von 1938 dacht warrt. Bi düsse Gelegenheit gaht Ollnbörger Börgers vondaag wedder den Weg na, den de Joden ut Ollnborg un ut Oostfreesland 1938 gahn müssen, as se merrn dör de Stadt ut de Polizeikasern, in de se de Nacht tobrocht harrn, na dat Fängnis von dat Landgericht Ollnborg dreven worrn sünd. Von dat Landgericht ut sünd se in dat KZ Sachsenhausen brocht worrn.
1994 hett he för siene Dokterarbeid över de Geschicht von de Temperenz- un Abstinenzbewegung von 1800 bet 1950 von de Universität Bremen en Dr. phil. tokennt kregen.
