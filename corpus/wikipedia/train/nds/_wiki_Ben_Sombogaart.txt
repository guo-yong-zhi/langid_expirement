Ben Sombogaart  is en nedderlännschen Speelbaas, de in sien Heimat vun vele Kinnerprogrammen un -filmen bekannt is. He hett twee Söhnen, de Tweeschen Boris un Kevin.
Sombogaart is an de Filmakadmie in Amsterdan utbillt worrn un hett dorna 1985 un 1985 toeerst an de Produkschonen Allemaal tuig! un Achterwerk in de kast arbeidt. Later hett he tosamenarbeidt mit den Filmproduzenten un Schriever Burny Bos. Se hebbt tohopen 1989 den Jöögdfilm Mijn vader woont in Rio dreiht. Mit sien Film Het Zakmes ut dat Johr 1993 hett he as Beste Speelbaas dat Goldene Kalf wunnen un dorto ok en Emmy. Na dissen Spood kemen noch mehr Filmen un Feernsehregen, as ton Bispeel Dag Juf, tot morgen, De jongen die niet meer praatte oder Mijn Franse tante Gazeuse. För sien Film Abeltje hett he noch mol wedder dat Golden Kalf kregen.
Internatschonal bekannt worrn is Sombogaart int Johr 2002 mit den Film De Tweeling na dat Book vun Tessa de Loo, wat sien eerst Filmdrama weer, dat nich as Jöögdfilm dacht weer. Dorna hett he wietere Böker vun Annie M.G. Schmidt un anner Schrievers verfilmt un is ok noch wedder uttekent worrn.
Ben Sombogaart is opstunns för sössteihn Filmpriesen nomineert wesen un hett dorvun negen wunnen. De Tweeling weer sogor för den Oscar as Beste frömdsprakige Film nomineert.
