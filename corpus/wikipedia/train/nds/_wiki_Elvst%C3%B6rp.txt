
Elvstörp  is en Dörp in de Gemeen Draag  in’n Landkreis Horborg, Neddersassen.
De Oort liggt direkt achter’n Diek von de Elv in de Elvmasch. Dat Water ut dat Rebeed flütt na Süden af na’n Ilau-Sneegraven.
De Naveröörd sünd Olengamm in’n Noorden, Borghorst un Stoov in’n Noordoosten, Swinn in’n Oosten, Krüms in’n Süüdoosten, Hunnen in’n Süden, Draag mit Uhlenbusch un Drennhusen in’n Süüdwesten un Groov in’n Westen.
In’n Eersten Weltkrieg sünd 13 Soldaten ut Elvstörp fullen oder vermisst un in’n Tweten Weltkrieg 14. 1  2 
In de Franzosentied hett de Oort toeerst 1810 bet 1811 binnen dat Königriek Westfalen to de Mairie Elvstörp in’n Kanton Addelborg höört un denn von 1811 bet 1814 to dat Franzöösche Kaiserriek ünner Napoleon un dor to de Mairie Övermeschacht in’n Kanton Bewick.
De Oort hett vör 1885 to de Amtsvaagdie Masch in dat Amt Winsen tohöört. Na 1885 weer dat in’n Kreis Winsen. 1932 is dat Deel von’n Kreis Horborg worrn.
De Oort weer fröher en egenstännige Gemeen, is aver an’n 1. Juli 1972 mit de Gemeenreform in Neddersassen Deel von de Gemeen Draag worrn.
Elvstörp is evangeelsch-luthersch präägt un höört to dat Kaspel von de Marien-Kark in Drennhusen.
För de Kathoolschen is de Goden-Hirt-Kark in Winsen tostännig.
En Denkmaal un Gedenktafeln för de Fullenen ut de twee Weltkrieg’ staht in Drennhusen vör un in de Kark.
In Elvstörp warrt elk Johr Faslam fiert.
För Elvstörp is de freewillige Füürwehr Drennhusen/Elvstörp tostännig.
Dör Elvstörp löppt de Landsstraat 217, de in’n Süüdwesten över Drennhusen un Draag na Winsen geiht un in’n Süüdoosten över Stoov un Swinn na Rönn an de Bundsstraat 404 un wieder na Meschacht un Tesp. De B 404 föhrt in’n Noorden över de Elv na Geesthacht un in’n Süden na de Autobahn 39 .
De nächste Autobahn is de Autobahn 25 . Dat Enn von düsse Autobahn liggt so acht Kilometer in’n Noordoosten von Elvstörp an de B 404 bi Geesthacht.
De nächste Bahnhoff is so bi twölv Kilometer wied weg in’n Süüdwesten de Bahnhoff Winsen an de Bahnlien Hamborg–Hannover. Op de Bahnlien Winsen–Neddermeschacht hett dat von 1912 bet 1966 Personenverkehr geven. De Bahnhoff Neddermeschacht weer in düsse Tied söss Kilometer in’n Oosten.
De Kinner ut Elvstörp gaht na’n Standoort Drennhusen von de Grundschool Draag.
Twüschen Elvstörp un Stoov gifft dat twee Bootshavens un en groten Campingplatz. In’n Noordwesten liggt ok de Stover Strand.
Gemeen Draag: Draag , Drennhusen, Elvstörp, Mower, Fohrenholt, Hunnen, Swinn  un Stoov
Gemeen Meschacht: Eekholt, Neddermeschacht, Övermeschacht, O’rshusen un Rönn
Gemeen Tesp: Abendörp, Bütel un Tesp
