
Slieme  is en lütten Oort in de Gemeen Rier  in’n Landkreis Veern, Neddersassen.
De Oort liggt in de Masch von de Werser.
De Naveröörd sünd Bollen in’n Noorden, Bieren un Hostäe in’n Noordoosten, Dibbelsen, Önigstedt un Dönnerstäen in’n Süüdoosten, Ketsche un Rier in’n Süden, Ausen in’n Westen un Bollerholt in’n Noordwesten.
Slieme kummt toeerst in Albert von Stood sien Annales Stadenses vör, de üm 1256 trech worrn sünd.
In de Franzosentied hett de Oort toeerst 1810 bet 1811 binnen dat Königriek Westfalen to de Mairie Fell in’n Kanton Nee-Syke höört un denn von 1811 bet 1814 to dat Franzöösche Kaiserriek ünner Napoleon un dor to de Mairie Rier in’n Kanton Syke.
De Oort hett vör 1885 to de Maschvaagdie Rier in dat Amt Syke tohöört. Na 1885 weer dat in’n Kreis Syke. 1932 is dat Deel von’n Landkreis Graafschop Heien worrn. De Oort höört von öllers bi de Buurschop un later de Gemeen Rier. Mit de Gemeenreform in Neddersassen is de Gemeen Rier an’n 1. Juli 1972 in’n Landkreis Veern wesselt un Maat von de Samtgemeen Thänhusen worrn.
Slieme is evangeelsch-luthersch präägt un höört to dat Kaspel von de Andreas-Kark in Rier.
För de Kathoolschen is de Hillige-Familie-Kark in Karkweyh tostännig.
För Slieme is de freewillige Füürwehr Rier mit tostännig.
Slieme liggt an en Siedenstraat von de Landsstraat 203, de in’n Süüdoosten över Thänhusen, Morsen un Blenner na Veern löppt un in’n Westen in de Landsstraat 331 münnt. De L 331 wedder geiht in’n Noordwesten över Ausen un Drey na Bremen un in’n Süüdoosten över Rier, Emhusen un Swarm na Mattfeld.
De nächste Autobahn is de Autobahn 1 . De Opfohrt 56 Oorssen liggt so acht Kilometer in’n Noordwesten von Slieme an de L 331/B 6n. De Opfohrt 24 Achem-Oost op de Autobahn 27  liggt twölv Kilometer in’n Noordoosten an de L 156.
De nächste Bahnhoff is so bi söven Kilometer wied weg in’n Noordwesten de Bahnhoff Drey an de Bahnlien Bremen–Ossenbrügge.
