Loys Bourgeois  weer een franzöösche Komponist un hett bi den Psalter vun Genf mitarbeit. 
Tominnst vun 1545 af an weer he Kantor un Schoolmeester an de Kathedraal Saint Pierre vun Genf. Dat weer Johannes Calvin sien Predigtkark. Dorto hett he noch in de Stadtgemeende Saint Gervais arbeit. An 'n 3. Dezember 1551 möß he för een Dag in 't Lock, weil he de Melodien vun de Psalmen, so as de druckt weeren, verännert harr. Dorbi harr he aber nich um Verlööf fraagt. As he dree Monate free kreeg, dormit he in Frankriek de Psalmen drucken laten konn, so as he de sett harr, dor keem he nich nah Genf torüch, man bleef in Lyon. 1560 güng he nah Paris. Dor is sien Dochter up den röömsch-kathoolschen Globen döfft wurrn. 
