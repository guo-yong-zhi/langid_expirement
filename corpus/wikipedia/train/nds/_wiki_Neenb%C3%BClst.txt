
Neenbülst  is en Dörp in de Gemeen Büls  in’n Landkreis Rodenborg, Neddersassen.
Neenbülst un Olenbülst billt vondaag en Eenheit. De beiden Dörper, de fröher egenstännige Gemenen weren, sünd ok nu noch dör en 100 Meter smallen Striepen Wischland in twee Öörd trennt, hebbt aver en gemeensame Identität.
De Oort liggt op de Zevener Geest. Dat Water ut dat Rebeed flütt över’n Bülster Möhlenbeek na de Wörp hen af.
De Naveröörd sünd Westertimk un Snakenmöhlen in’n Noorden, Hemel in’n Noordoosten, Steenfeld in’n Oosten, Winkeldörp un Olenbülst in’n Süüdoosten, Vörwark in’n Süden, Wilst in’n Süüdwesten, Oosterbrook in’n Westen un Tarms in’n Noordwesten.
In de Franzosentied von 1810 bet 1814 hett de Oort to de Mairie Otterbarg in’n Kanton Otterbarg höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1885 to de Amtsvaagdie Wilst in dat Amt Otterbarg tohöört. Na 1885 weer dat in’n Kreis Zeven. 1932 is dat Deel von’n Kreis Bremervöör worrn un 1977 von’n Landkreis Rodenborg.
De Oort weer bet 1929 en egen Gemeen. In dat Johr is Neenbülst mit Olenbülst to de Gemeen Bülst tohoopgahn. An’n 1. März 1974 is de Gemeen mit de Gemeenreform in Neddersassen noch wedder grötter worrn.
Neenbülst is evangeelsch-luthersch präägt un höört to dat Kaspel von de Petri-Kark in Wilst.
För de Kathoolschen is de Corpus-Christi-Kark in Rodenborg tostännig.
