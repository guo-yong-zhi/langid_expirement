Charles Aznavour  weer en armeensch-franzöösch Chansonnier, Leedtexter, Komponist un Filmschauspeler. Dorneben weer he armeensch Botschaper in de Swiez un bi de Vereente Natschonen in Genf. 1  2 
Aznavour hörrt siet över en halv Johrhunnert to de rutragend Persönlichkeiten vun den franzööschen Chanson. He harr sien Dörbröök 1946, as Édith Piaf up hüm upmarksom wurr un hüm up en Tournee dör Frankriek un de USA mitnehm. Charles Aznavour hett över dusend Chansons schreven un de in fiev Spraken, dorünner ok Düütsch, in de Överdragen vun Ernst Bader, Walter Brandin, Michael Kunze un Jacky Dreksler, interpreteert. De düütsch sungen CD „Das Beste auf Deutsch“ keem 2004 bi dat Label EMI herut. In de Loop vun de Johren sünd över hunnert Schallplatten entstahn. He gellt as de internatschonal bekannst franzöösch Singer.
De Texten vun sien Leeder behanneln faken de Leev. Eenig vun sien bekanntesten Chansons sünd La Bohème, La Mamma, Que c’est triste Venise, She, Mourir d’aimer, Paris au mois d’août, Je m’voyais déjà, Les Comédiens, Tu t’laisses aller, Emmenez-moi, Comme ils disent, Pour faire une jam.
As Schauspeler hett Aznavour in över 70 Filmen mitwarkt, ünner annern 1979 in de Oscar-prämeert Film Die Blechtrommel vun Volker Schlöndorff un 2002 in Atom Egoyan sien Reflexion över Künstler, Erinnerung un de armeensch Historie Ararat. 2006 weer he in sien bitlang letzt Rull to sehn: The Colonel. In en Interview mit de FAZ geev he 2008 an, dat he kien wiedere Filme mehr dreihn wull. 3 
An' 20. Februar 2006 gung sien internatschonaal Afscheedstournee in Essen to Enn', dat gull as sien letzt apenlich Konzert överhoopt. Aznavour harr aber all mehrfack Afscheedskonzerte geven un so bleev ok dat Konzert in Essen nich dat letzte. In' September 2006 hett he en Noordamerika-Tournee anfungen, in' November 2007 is he in dat Pariser Palais des Congrès uptreden. In' Fröhjahr 2008 geev he in Montréal en wiederes Konzert. Up de Bühne kunn he bit toletzt mit körperlich Fitness un grandioos Stimm vör immer utverköfft Hüüs övertüügen, wobi he ahn  Teleprompter oder annner Hülpsmiddel uptreden deiht un faken in mehreren Spraaken singt. 2009 hett he mit den Arrangeur John Clayton tosommenarbeit, de sien Chansons nee arrangeeren un tosommen mit Aznavour un sien Clayton/Hamilton-Big Band nee upnehmen dee. 
An' 30. September 2006 is Aznavour vör 50.000 Tokiekers up den Platz der Republik in de armeensch Hööftstadt Jerewan uptreden un hett sück ok up Armeensch an sien Publikum wendt. Anlaat weer de eerste Staatsbesöök vun en franzöösch  Präsidenten in de Republik Armenien. Aznavour tellt to de prominentst Armeniers weltwiet un hett sück vör allen siet dat verheerend Eerdbeven dor 1988 immer weer för dat Land insett. In' Dezember 2008 wurr Aznavour, de ok Vertreder vun Armenien bi de UNICEF is, de armeansch Staatsbörgerschap verlehnt. 4 
Siet Juni 2009 is Aznavour in Genf armeensch Botschaper in de Swiez. Todem vertrett he sien Land an de Genfer Stäe vun de Vereente Natschonen.
An' 7. Oktober 2011 wurr in Jerevan in sien Gegenwart as ok de vun den franzöösch un den armeensch Präsidenten en nah hüm nömmt Kulturzentrum apenmakt. 5 
Aznavour weer mehrere Malen verheiraadt: 1946 hett he Micheline Rugel heiraadt, een Johr later wurr de Dochter Séda boren, de ok Singerin wurrn is. 6  1952 keem sien Söhn Charles up de Welt. 1955 hett Aznavour Evelyne Plessis heiraadt, de Ehe hull bit 1960.  Ut disse Verbinnen gung de Söhn Patrick  hervör. An’ 11. Januar 1967 hett Aznavour Ulla Ingegerd Thorssell ut Sweden heiraadt. An’ 12. Januar 1968 wurrn se vun den armeenschen Arzbischop in Paris ok nah Karkenrecht traut. Mit hör hett de Künstler dree wiedere Kinner: Katia , Mischa Lev  un Nicolas . 7 
