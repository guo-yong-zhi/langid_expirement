De Olympschen Gödder , ok Olympiers, sünd de twölf Hööftgödder vun de Greeksche Mythologie.
Wahnt hefft se up den Barg Olymp  in Grekenland. Jem ehr Tall paßt just to de Maanden vun dat Johr un to de twölf Steernbiller vun den Tierkreis. 
De Baas vun de Olympiers, Zeus harr nah swaren Krieg sienen Vadder Kronos un den siene Geswister, dat weeren de Titanen, de Macht ut’e Hannen reten. Hölp harr de dorbi vun de Kyklopen, vun de Hekatoncheiren un vun siene Mudder Rhea kregen. Bi düsse Gelegenheit harr he vun de Kyklopen ok Blitz un Dunner kregen.
As se de Titanen in den Tartaros insparrt harrn, mössen Zeus un de Olympiers gegen de Titanen ehr upsternaatsche Kinner vörgahn. Dor bruken se de Hölp vun de Styx to. Noch veel later hefft se dorüm jem ehr Eeden up de Styx swaren. Amenn weert ok düsse Titanenkinner in den Tartaros insparrt. Bloß Okeanos, Thetys un Themis kunnen Baas öber jem ehr Rieken blieven, vunwegen datt se bi den Upstand gegen de Olympiers nich mitmaakt harr. 
Nu mössen de Olympiers gegen de Giganten gegenan gahn. Dorbi hefft se Hölp harrt vun den sterflichen Herakles . Ok in düssen Krieg bleev Zeus baben un nu konn he mit siene Bröder de Herrschup öber de Welt innehmen. Mit dat Los hefft se fastleggt, wer öber wat vun Deel vun de Welt regeeren schall. Dor is denn bi rutkamen, datt Zeus öber den Himmel, Poseidon öber de See un Hades öber de Ünnerwelt regeeren scholl.
Tolest mössen de Olympiers noch mal gegen Typhon gegenan. De brüll mit Dunnerstimm, kladder rup nah’n Heben un smeet dorbi mit glönige Steen. So verfehren sik de Olympiers un sehn to, datt se weg keemen. Bi dat Utbüxen verwanneln se sik, jedeneen in een anner Deert. Zeus is to’n Schaapsbuck wurrn, Apollo to’n Raben, Dionysos hett sik in een Zeegenbuck verwannelt, Artemis in een Katt, Hera in een Koh, Aphrodite in eenen Fisch, just so, as Ares. Eos is to’n Ibis wurrn, Herakles hett sik in een lütt Reh verwannelt un Leto in een Wessel. Hephaistos weer een Bullen. So sünd se all nah Ägypten utknepen. Man amenn hett Zeus den Typhon denn doch ünnerkregen. So hett Zeus den Grund leggt för de drüdde Ordnung vun de Welt.
