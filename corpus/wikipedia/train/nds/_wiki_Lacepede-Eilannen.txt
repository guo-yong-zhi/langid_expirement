De Lacepede-Eilannen  sünd en Inselgrupp vör de Küst vun Noordwest-Australien in’n Bundsstaat Westaustralien, de ut dat West-Eiland, dat Oost-Eiland, dat Middel-Eiland, dat Sandige Eiland un en poor lüttere Eilannen bestaht.
De Eilannen sünd na den Forscher Bernard de Lacépède nöömt. Nicolas Baudin deck se op siene Reis 1802 op un stell fast, dat de Eilannen riek an Guano weren, wat en weertvullen Rohstoff weer, de ut den Vagelschiet vun de Kolonien vun Bruuntölpels, Maskentölpels un Arielfregattvagels bestaht. Korte Tiet hett sogor de Flagg vun de USA op de Lacepede-Eilannen weiht, as de US-Börger Gilbert Roberts se op Basis vun’n Guano Islands Act för de USA in Besitt nehmen wull. Dör de Diplomatie sünd se denn aver doch an Australien fullen. Vele Schippwracks liggt vör de Eilannen, de in de grote Tiet vun’n Guano-Afbo in de 1850er bet 1870er Johren sunken sünd. Alleen bi en Zyklon in’n Februar 1877 sünd teihn Scheep ünnergahn. Ok gröne Seeschildpadden leevt op de Eilannen. Hüüt staht de Eilannen ünner Naturschuul. Minschen leevt nich mehr op de Lacepede-Eilannen.
