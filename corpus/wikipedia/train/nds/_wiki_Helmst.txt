
Helmst  is en Dörp mit üm un bi 1100 Inwahners in de Gemeen Deinst, Samtgemeen Freenbeek, in’n Landkreis Stood, Neddersassen. In’n Oosten von’t Dörp liggt de Rüstjer Forst mit dat lütt Dörp Rüstje.
De Naveröörd sünd Hagen in’n Noorden, Gothenborg in’n Noordoosten, Dollern un Hornborg in’n Oosten, Issendörp un Ohrens in’n Süden un Deinst in’n Westen.
Toeerst in de Oorkunnen dükert dat Dörp 1141 as Helvesic op.
Vör 1885 weer dat Dörp in de Böörd Bargst binnen dat Amt Harsfeld. Na 1885 hett dat denn to’n Kreis Stood höört un von 1932 af an to’n hüdigen Landkreis Stood.
In’n Eersten Weltkrieg sünd 18 Soldaten ut Helmst fullen oder vermisst un in’n Tweten 51 1 .
De Gemeen Helmst hett von 1965 bet 1972 to de Samtgemeen Freenbeek tohöört. De is an’n 1. Juli 1972 oplööst worrn. In dat Johr is mit de Kommunalreform in Neddersassen de ne’e un gröttere Samtgemeen Freenbeek billt worrn, to de de Oort sietdem höört. Helmst is an dissen Dag mit de Gemeen Deinst tohoopleggt worrn.
Helmst is evangeelsch-luthersch präägt un hett bet 1959 to dat Kaspel von de Primus-Kark in Bargst höört. Nu höört dat to de Martin-Luther-Kark in Freenbeek.
För de Kathoolschen is de Hillig-Geist-Kark in Stood tostännig.
Dat Wapen wiest baven en sülvern Helm op roden Grund un neern en rood-sülvern Schachbredd-Munster.
En Denkmaal för de Fullenen ut de twee Weltkrieg’ steiht bi’n Karkhoff.
De Freewillige Füürwehr is 1902 grünnt worrn. En Heimatvereen gifft dat siet 2001. Nadem dat al siet de Johren 1920 von de Ledertafel un de Füürwehr ut Scheetsport geven hett, hett sik 1987 de Scheetsport-Gemeenschop Helmst sülvstännig maakt.
Helmst liggt an de Landsstraat 124, de in’n Noorden na Stood un an de Bundsstraat 73 rangeiht un in’n Süden na Harsfeld löppt. Na Oosten geiht de Kreisstraat 44 dör’ Rüstjer Forst na Hornborg. Na Westen to geiht de Kreisstraat 1 na Deinst un Freenbeek.
Helmst harr fröher en egen Volksschool.
De Schrieversche Fanny Müller is 1941 in Helmst boren.
