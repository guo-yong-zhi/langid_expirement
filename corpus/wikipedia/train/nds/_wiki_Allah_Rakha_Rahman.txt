Allah Rakha Rahman  is en indischen Komponist. He maakt vör allen de Musik för indische Filmen.
Kumar weer dat twete vun veer Kinner un de eenzige Söhn vun R. K. Sekhar un Kareema Begum. Sekhar weer Komponist för Films op Malayalam. De Vader is aver al doodbleven, as de Jung negen Johr oolt weer. Kort later is de Familie to’n Islam un Sufismus övertreden. Kumar hett nu den Naam Allah Rakha Rahman annahmen. Ölven Johr oolt is Rahman Keyboarder bi’n Komponisten Ilaiyaraaja worrn. He hett denn ok in de Orchesters vun M. S. Viswanathan un Ramesh Naidu mitspeelt un weer bi de Touren vun Zakir Hussain un Kunnakudi Vaidyanathan mit dorbi. He hett ok en Stipendium för dat Trinity College an de Universität Oxford kregen un dor enen Afsluss in klassische Musik maakt.
1991 hett Rahman sien egen Studio in Chennai/Madras opmaakt, de Panchathan Record Inn. Mit de Filmmusik för den Tamil-Film Roja vun Speelbaas Mani Ratnam harr he glieks enen vullen Erfolg un hett den Sülvern Lotus kregen. Ok de Filmen Bombay , Rangeela , Dil Se  un Taal  un meist all siene Filmen, de he mit Mani Ratnam oder S. Shankar maakt hett, harrn veel Erfolg. 2002 hett Andrew Lloyd Webber mit em tohoop dat Musical Bombay Dreams maakt. He weer nu ok in annere Kulturkreise as den indischen bekannt un so hett he to’n Bispeel 2003 för den chineeschen Film Tiān dì yīng xióng vun Speelbaas He Ping de Musik maakt. Mit de finnsche Band Värttinä möök he 2006 de Musik för dat Musical The Lord of the Rings.
Ok wenn he in’n Westen kuum bekannt is, hett he doch mehr as 100 Millionen CDs un mehr as 200 Millionen Musikkassetten verköfft.
