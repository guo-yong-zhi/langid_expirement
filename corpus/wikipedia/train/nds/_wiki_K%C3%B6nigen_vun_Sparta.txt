De Königen vun Sparta regeern in dat antike Sparta up den Peloponnes. De Herrschop vun de doren Königen weer anners, as in de annern Stadtstaten in Grekenland. Sparta is bit in de Tied vun den Hellenismus hen vun Königen regeert wurrn. Dormols weer in de meisten annern Staten in Grekenland de arvliche Monarkie al verswunnen. Bovenhen regeern ok jummers twee Königen to de glieke Tied. Dor geev dat en Grund för, de de lä in dat Verleden. 
Eenmol in de ganz fröhe Geschicht vun Sparta kreeg de König, de dormols regeern dö, Tweeschen. Dat weern beides Jungs, mit Naam vun Agias un Eurypon. As denn dat Orakel vun Delphi fraagt wurrn is, wen vun de Beiden na dat Gesett nu egentlich up den Throon sitten scholl, dor keem de Antwoort: Dor schollen se Beide up sitten. So keem dat denn ok un de beiden Prinzen grünnen nu jedeen sien Huus. Dat weern de Hüser vun de Agiaden un vun de Eurypontiden. 
Normolerwiese hefft de beiden Hüser jummers Striet mit'nanner harrt, man dor scheern sik de Spartaners nich groot üm. So lang, as de Hüser vun de Königen sik kabbeln döen, menen se, konnen se nich würklich „gefährlich“ weern un nich to veel Macht an sik rieten. 
Dor weer denn ok de würkliche politische Macht vun de Königen nich sünnerlich groot üm. Se stunnen permanent unner Upsicht vun fiev Ephoren. Düsse Ephoren weern Upsehers, de elk Johr nee wählt wurrn sünd. Se schollen tokieken, ob de Königen goot arbeiden döen un unner Umstänn schollen se de ok to jem ehre Plicht torüchropen. Eenmol in acht Johren mössen de Ephoren, de just Deenst harrn, en Orakel fragen, ob de Königen, de regeern, noch de Gödder ehre Gunst geneten döen. Amenne bleev vun jem ehre Macht bloß en Reeg vun Upgaven in de Feller vun de Religion un dat Militär över. 
De Arvfolg weer so regelt, dat de Kroonprinz nich nödigerwiese de öllste Söhn weer, man doch de öllste Söhn, de in de Tied boren weer, wo de Vadder al König weer. Tominnst, wenn de Mudder en echte Spartaansche weer. För de Königen weer dat verboden, ene Frömde to heiraden. Wenn een König keen Söhn harr oder düsse ut den een oder annern Grund  nich in Frage keem as König, denn folg em de neegste Blootsverwandte na. Wenn en Throonfolger noch minnerjöhrig weer, denn weer dat ok düsse Verwandte, de na dat Gesett denn eerst mol as en Voogt an siene Stäe as König treden dö, so lang, bit de Throonfolger grootjöhrig weer. Vunwegen dat düsse Voogt al Funktschonen vun en König utöven dö, is he dör Geschichtsschrievers ok faken, to Unrecht, as König nömmt wurrn. 
Diodor vertellt, dat 328 Johre, ehr dat mit de Olympschen Spelen losgüng , dat Huus vun de Herakleiden up den Peloponnes torüchkehrt is un Sparta erovert hett. Dat möss denn 1104 v. Chr. ween hebben. 
As Nabis storven weer, güng allens dör'nanner un in Sparta regeer de Anarchie. En Mann mit Naam Lakonikos is woll noch to'n König wählt wurrn, man över em is nix bekannt. 146 v. Chr. is Sparta denn Deel vun dat Röömsche Riek wurrn.
