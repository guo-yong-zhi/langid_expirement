
Eekel  is en Dörp in de Gemeen Rosengoorn in’n Landkreis Horborg, Neddersassen. Binnen de Gemeen billt de Oort de polietsche Oortschop Eekel.
Bi Eekel höört von öllers ok de lüttjere Oort Eekstüüv mit bi.
De Oort liggt in de Neegd von de Horbörger Bargen.
De Naveröörd sünd Jiddens in’n Noorden, Eddels in’n Noordoosten, Klecken in’n Oosten, Hainbuch in’n Süüdoosten, Nee-Eekel un Büüns in’n Süden, Bookholt un Vaans in’n Süüdwesten, Dibbersen in’n Westen un Ninndörp in’n Noordwesten.
In’n Eersten Weltkrieg sünd twölv Soldaten ut Eekel fullen oder vermisst un in’n Tweten Weltkrieg 40. 1 
In de Franzosentied hett de Oort toeerst 1810 bet 1811 binnen dat Königriek Westfalen to de Mairie Ninndörp in’n Kanton Hittfeld höört un denn von 1811 bet 1814 to dat Franzöösche Kaiserriek ünner Napoleon un dor to de Mairie Hittfeld in’n Kanton Hittfeld.
De Oort hett vör 1885 to de Vaagdie Hittfeld von dat Amt Horborg tohöört un denn von 1852 bet 1859 to dat Amt Hittfeld. 1859 is dat wedder Deel von dat Amt Horborg worrn. Na 1885 weer dat in’n Kreis Horborg, de 1932 mit’n Kreis Winsen to’n ne’en, grötteren Kreis Horborg tohoopgahn is.
De Oort weer fröher en egenstännige Gemeen un is an’n 1. Juli 1972 mit de Gemeenreform in Neddersassen an de Gemeen Ninndörp kamen, de von 1973 af an denn Gemeen Rosengoorn heten hett. Eekel billt binnen de Gemeen Rosengoorn en Oortschop mit egen Oortsbörgermeester un Oortsraad.
Eekel is evangeelsch-luthersch präägt un höört to dat Kaspel von de Thomas-Kark in Klecken. Fröher hett dat to dat Kaspel von de Mauritius-Kark in Hittfeld höört.
För de Kathoolschen is de Petrus-Kark in Bookholt tostännig.
Dat Wapen von Eekel wiest op grönen Grund över en sülvern Schildfoot en sülvern Eekboom.
En Denkmaal för de Fullenen ut de twee Weltkrieg’ steiht in Eekel an de Hauptstraat.
De Schüttenvereen Eekel is 1930 grünnt worrn, de Sportvereen F.C. Union Eekel 1977.
Eekel hett en egene freewillige Füürwehr.
Dör Eekel löppt de Kreisstraat 12, de in’n Süüdoosten över Klecken na Bendsdörp an de Landsstraat 213 ran geiht un in’n Noordwesten na Ninndörp an de K 85. Von de K 12 geiht in’n Süüdwesten de K 61 ag, de na Vaans an de K 13 föhrt. Över de K 13 kummt en na Bookholt un na de Bundsstraat 75, de in’n Süüdwesten an Bookhotl langs na Töst löppt. Över de K 85 kummt een in’n Noordoosten na Tötsen un Horborg.
De nächste Autobahn is de Autobahn 1 . De Opfohrt 42 Dibbersen liggt so dree Kilometer in’n Noordwesten von Eekel an de B 75/K 85.
De nächste Bahnhoff is direkt an’n Oortsrand de Bahnhoff Klecken an de Bahnlien Hamborg–Bremen.
Eekel  
Ehstörp  
Ems  
Jiddens  
Klecken  
Leversen  
Ninndörp  
Sottörp  
Tötsen  
Vahrndörp
