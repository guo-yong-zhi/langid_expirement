
Hungerhörn  is en lütten Oort in de Gemeen Wuster Noordseeküst in’n Landkreis Cuxhoben, Neddersassen. De Oort höört polietsch von öllers bi Wreem mit bi.
De Oort liggt in de Masch von Land Wusten glieks achter’n Diek von de Butenwerser/Noordsee. Dat Water ut dat Rebeed flütt över Gravens na de Wremer Waterlöös hen af.
De Naveröörd sünd Wremerdeep in’n Noordwesten, Wreem un Wremerbüttel in’n Noordoosten, Hofe, Eckeleh, Hülsen un Ilkenbarg in’n Süüdoosten un Schottwarden in’n Süden.
Fröher hett Hungerhörn ok Hofer Büttel heten.
De Oort weer vör 1852 in dat Wremer Veerdel von dat Kaspel Wreem un hett to dat Vaagdiegericht Land Wusten tohöört. Von 1852 bet 1885 leeg de Oort in’t Amt Dorum un denn in’n Kreis Leh. 1932 is dat Deel von’n Kreis Wersermünn worrn un 1977 denn von’n Landkreis Cuxhoben.
Mit de Gemeenreform in Neddersassen an’n 1. März 1974 is de Gemeen Wreem Deel von de Samtgemeen Land Wusten worrn. To’n 1. Januar 2015 is de Gemeen oplööst un ut de ganze Samtgemeen Land Wusten is tohoop mit de Gemeen Noordholt de ne’e Gemeen Wuster Noordseeküst worrn.
Hungerhörn is evangeelsch-luthersch präägt un höört to dat Kaspel von de Willehadi-Kark in Wreem.
För de Kathoolschen is de Hillig-Hart-Jesu-Kark in Bremerhoben-Leh tostännig.
Över lüttjere Straten is Hungerhörn verbunnen mit de Landsstraat 129, de in’n Noordoosten na Wreem, Mulsen, Dourm un Millm geiht un in’n Süüdoosten över Dingen un Weddewarden na Speckenbüttel. Von Wreem ut na Oosten löppt de Kreisstraat 66, de in Sievern de L 135 krüüzt un bi Debst an de L 118 un de L 120 ran geiht.
De nächste Autobahn is de Autobahn 27 . De Opfohrt 5 Debst liggt so 13 Kilometer in’n Süüdoosten von Hungerhörn an de L 120.
De nächste Bahnhoff is so bi 2,5 Kilometer wied weg in’n Noordoosten de Bahnhoff Wreem an de Bahnlien Bremerhoben–Cuxhoben.
