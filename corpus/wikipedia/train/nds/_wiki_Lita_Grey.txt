Lita Grey  weer en US-amerikaansche Schauspelersche un de tweete Ehfro vun Charlie Chaplin. 
Lita Grey weer de Dochter vun en Mexikanerin un en Schotten. In’t Öller vun söss Johren is se vun Charlie Chaplin in en Restaurant opdeckt worrn, man dat hett noch wietere söss Johren duert, eh ehr Mudder ünner’t Vermiddeln vun Chaplins Helpsmann as Speelbaas Chuck Riesner Verlööf geven hett, dat se in Hollywood en Karriere maken dröff.
De eerste Film, in den se mitspeelt hett weer de Chaplin-Produkschoon The Kid. Dorin speel se een „Engel vun’t Versöken“, de an Lolita denken laten hett. Dorna keem mit The Idle Class blots noch een Produkschoon, vördem ehr Verdrag utlopen de. Dree Johr later is ehr vun Charlie Chaplin wedder en Hööftrull anboden worrn, ditmol in den Film The Gold Rush.
Wiel de Dreiharbeiden an den Film harr se mit Chaplin en Affär un kreeg vun em en Kind, liekers dat se eerst sössteihn Johr oolt weer. To de Tiet gell en sexuellen Kuntakt mit Minnerjohrigen na dat Kalifornische Recht jüst do veel as’n Vergewaltigen, so dat Chaplin keen anneren Weg harr, as ehr foorts to heiraden. Anners weer he vun de Justiz verfolgt worrn. De eh hebbt se an’n 26. November 1924 in Mexiko slaten. De Geboortsdag vun den eersten Söhn Charles Chaplin junior , is in de Apenlichkeit verkehrt angeven worrn, üm so to doon, as weer dat Kind eerst na de Hochtiet tüügt worrn. Jemehr tweede gemeensome Söhn, Sydney Earle Chaplin, is een Johr later op de Welt kamen. Ok Sydney hett sien Glück in’t Showbusiness versöcht. Man, de Eh twüschen Charlie Chaplin un Lita Grey hett sik liekers teemlich gau afköhlt. An’n 22. August 1927 is de eh al wedder in en Prozess mit veel Schandal scheedt worrn, vun wegen de tallrieken Affären, de Chaplin harr. Dat Sorgrecht as alleen de Mudder tospraken worrn.
In de Johren dorna hett Lita Grey tietwies as Danzerin in’t Varieté arbeit. In de 1970er un 1980er Johren hett Grey in Beverly Hills en Arbeit as Sekretärsche in Robinson’s Department Store utöövt.
Grey weer noch wietere dree mol verheiraadt, man ok ehr Ehen mit Henry Aguirre, Arthur Day un Pat Long weern all scheedt. 1966 hett se ehr Memoiren ünner den Titel My Life with Chaplin: An Intimate Memoir  publizeert. In ehr beiden letzten Levensjohren hett se an en wieteret biograafsch Book arbeidt.
Grey is 1995 in Los Angeles in’t Öller vun 87 Johren an Krebs doodbleven.
