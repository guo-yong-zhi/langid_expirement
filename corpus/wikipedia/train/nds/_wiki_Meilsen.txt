
Meilsen  is en Oort in de Gemeen Bookholt in’n Landkreis Horborg, Neddersassen. De Oort höört binnen de Gemeen Bookholt to de Oortschop Steenbeek-Meilsen.
Meilsen liggt an’n Süüdrand von’n Stuvenwoold. Von Meilsen ut flütt de Meilser Beek na Oosten un münnt in’n Steenbeek.
De Naveröörd sünd Dangersen un Steenbeek in’n Noordoosten, Bookholt in’n Süüdoosten, Suurhoop in’n Süden, Brumhagen, Sprötz, Trill un Triller Barg in’n Süüdwesten un Klauenborg un Mienenbüddel in’n Noordwesten.
De Oort kummt in dat 14. oder 15. Johrhunnert toeerst in de Oorkunnen vör. In dat Johr 1353 hett Hermann Schulte ut Hornborg twee Hööv in Meylerdessen an dat St.-Michaels-Klooster in Lümborg verköfft. Dat gifft aver keen seker Bewies, dat dor Meilsen mit meent ween is. Seker is dat eerst bi en Oorkunn von 1471, as de Familie von Heimbrook mit twee Hööv to dem Eilersen belehnt worrn is. 1 
De Familie von Heimbrook hett ehren Besitt in Meilsen 1603 an dat Hartogdom Horborg verköfft.
An’t Enn von’n Tweten Weltkrieg sünd an’n 29. April 1945 Briten un Düütsche in’n Gasthoff Hogeluft in Meilsen tohoopkamen üm dor över to verhanneln, wat de Düütschen de Stadt Hamborg an de Briten övergeven doot. Op düütsche Sied weren dat Albert Schäfer, Hermann Burchard un Otto von Laun un för de Briten Tom Lindsay. De Briten wullen, dat de Düütschen Hamborg övergeevt. De dree Düütschen hebbt dissen Wunsch an Generalmajor Alwin Wolz wiedergeven, de Hamborg denn an’n 3. Mai ahn Kampf an Brigaadgeneral John Michael Kane Spurling övergeven hett.
In de Franzosentied von 1810 bet 1814 hett de Oort to de Mairie Jesborg in’n Kanton Hittfeld höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett toeerst to dat Amt Mesborg höört. As Meilsen 1603 an dat Hartogdom Horborg verköfft worrn is, is de Oort Deel von de Vaagdie Ems in dat Amt Horborg worrn. 1  As 1748 de Vaagdie Ems oplööst worrn is, hett de Oort för en Stücker wat Johren to de Vaagdie Jesborg höört un is denn toletzt in de Vaagdie Töst  wesselt. 1852 is de Oort an dat Amt Mesborg kamen. Dor is he bet 1859 bleven, denn is dor dat Amt Töst von worrn. Na 1885 weer dat in’n Kreis Horborg. 1932 is dat Deel von’n ne’en, grötteren Kreis Horborg worrn.
1865 sünd Meilsen un Steenbeek to een Gemeen tohoopleggt worrn. De Oort is an’n 1. Juli 1972 as Deel von de Gemeen Steenbeek mit de Gemeenreform in Neddersassen an de Gemeen Bookholt kamen.
Meilsen is evangeelsch-luthersch präägt un höört siet 1910 to dat Kaspel von de Paulus-Kark in Bookholt. Vörher hett de Oort jümmer to dat Kaspel von de Andreas-Kark in Hullnst höört. Eerst en poor Johr, nadem de Kark in Bookholt boot worrn is, hett Meilsen dat Kaspel wesselt, von wegen dat Bookholt veel dichter bi weer.
För de Kathoolschen is de St.-Petrus-Kark in Bookholt tostännig.
Meilsen is över twee lüttjere Straten mit de Bundsstraat 75 verbunnen, de in’n Noordoosten över Steenbeek na Dibbersen un Ninndörp geiht un in’n Süüdwesten över Trill un Kakenstörp na Töst, Scheeßl un Rodenborg. Bi Triller Barg warrt de B 75 von de B 3 krüüzt, de in’n Noorden an de B 73 bi Buxthu löppt un in’n Süden op Snevern un Soltau to.
De nächste Autobahn is de Autobahn 1. De Opfohrt 42 Dibbersen liggt so fiev Kilometer in’n Noordoosten von Meilsen an de B 75.
De nächste Bahnhoff is so bi veer Kilometer wied weg in’n Süüdoosten de Bahnhoff Bookholt an de Bahnlien Hamborg–Bremen un an de Heidbahn.
Von 1687 bet 1910 hett Meilsen to’n Schoolverband von de Veerdörper  tohöört. De Kinner sünd in disse Tied in Trill na School gahn. 1910 hebbt Meilsen un Steenbeek denn tohoop en egen School kregen.
Bookholt   
Dibbersen   
Holm-Seppens   
Sprötz  
Steenbeek   
Trill 
