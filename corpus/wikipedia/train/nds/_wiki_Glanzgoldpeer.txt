De Glanzgoldpeer  sünd ene Familie mank de Echten Goldpeer . Dor höört se ok to de Goldpeer  mit. 
De Glanzgoldpeer sünd middelgroot. Jem ehre neegsten Verwandten sünd de Koornsnieders . De meisten Aarden hefft tämlich lange Beene un en metallgröne Farv. Wenn se öller weert, kriegt se ok en Klöör vun Bronze, de een oder annere warrt ok düster un matt. Sünnerlich de Liever vun de Metallglanzgoldpeer  sünd glimmerig Gröön. De Ogen sünd faken grall gröön farvt. De Leegbohrer  vun de Seken is bloß man en eenfach Klapp. De Eier weert enkelt , in lüttje Klüten , oder in Eiersnören  in dat Water afleggt. De Larven seht en beten wat dick ut. To’n Deel hefft se besunners lange Beene un sünnerliche Döörn an dat Achterlief. 
De Heken vun de Glanzgoldpeer könnt sünnerlich gau flegen. Se suust leifig hen un her un könnt lang unnerwegens ween. Man de Seken sünd schoo un versteekt sik faken achter de Planten an’t Över. 
De Paarung fangt in’e Luft an, man toenne bröcht warrt se in’n Sitten. Bi dat Afleggen vun de Eier is dat heken nich mit bi. Dat Seken fliggt dune över dat Water un dükert sien Achterlief en poor Mol kort in’t Water rin. Dat gifft ok en Reeg vun Aarden, de leegt jem ehre Eier in’n Modder an’t Över af. 
De Larven sünd tomeist an’n Grund vun dat Water togange. Se röögt sik nich veel. Faken sitt se ok in’n Modder. De wasst so bi twee bit dree Johr hen. Dat gifft Aarden, dor sünd twolf oder mehr Afsnitten vun dat Leven as Larve bekannt. 
Glanzgoldpeer bruukt en sünnerlich spezielle Ümwelt to’n leven. En paar Aarden hefft dat up modderige Moorwater afsehn, annere möögt an’n leevsten Water mit veel Kruut un Planten, as in Bröök un Siedland.
