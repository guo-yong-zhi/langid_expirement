Cladh Hallan is ene Utgraavsteed op dat Eiland Süüd-Uist in de Büteren Hebriden in Schottland.
Forschers hebbt in Cladh Hallan twee Skeletten funnen. De ene Person, en Mann, is üm un bi 1600 v. Chr. doodbleven, de Fro üm un bi 1300 v. Chr. De wieken Delen weren all wegrött un de Knaken legen ünner de Eerd. Doch as se de Knaken ünnersöcht hebbt, hebbt se markt, dat de beiden eerst üm un bi 1000 v. Chr. in de Eerd kamen sünd. Na ehren Dood legen se woll een oder twee Johren in en Moor. Denn hebbt se de beiden wedder ut dat Moor ruthaalt un se in en Huus opbewohrt oder opstellt. Anners as annere Moorlieken sünd se, so schient dat, mit Afsicht in’t Moor smeten worrn, dat se konserveert warrt. Woto dat wesen schull, is nich kloor. Ok nich, worüm se later inkuhlt worrn sünd.
