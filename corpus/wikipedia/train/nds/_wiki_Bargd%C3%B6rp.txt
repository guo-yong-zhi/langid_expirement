
Bargdörp  is en Dörp in de Gemeen Worpsweed in’n Landkreis Oosterholt, Neddersassen.
De Oort liggt in dat Düvelsmoor an’n Weyerbarg. Dat Water ut dat Rebeed flütt över Gravens un de Umbeek na de Hamm hen af.
De Naveröörd sünd Överhamm in’n Noorden, Mevenst un Slussdörp in’n Oosten, Adelsdorp in’n Oosten, Ottersteen in’n Süüdoosten, Mooringen in’n Süden, Westerweed in’n Süüdwesten, Oostendörp in’n Westen un Oosterweed un Weyerdeelen in’n Noordwesten.
Bargdörp is 1750 as Moorkolonie grünnt worrn.
In’n Eersten Weltkrieg sünd 17 Soldaten ut Bargdörp fullen oder vermisst un in’n Tweten Weltkrieg 19. 1 
In de Franzosentied von 1810 bet 1814 hett de Oort to de Mairie Worpsweed in’n Kanton Leendaal höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1852 to de Vaagdie Worpsweed in dat Amt Oosterholt tohöört un denn von 1852 bet 1885 to dat Amt Leendaal. Na 1885 weer dat in’n Kreis Oosterholt, de 1932 mit’n Kreis Blomendal to’n ne’en un grötteren Kreis Oosterholt tohoopgahn is.
De Oort is an’n 1. Oktober 1936 Deel von de Gemeen Worpsweed worrn.
Bargdörp is evangeelsch-luthersch präägt un höört to dat Kaspel von de Zionkark in Worpsweed.
För de Kathoolschen gifft dat in Worpsweed de Maria-Freden-Kapell, de to de Goden-Hirt-Kark in Leendaal höört. De Goden-Hirt-Kark höört siet 1. September 2012 to de Karkengemeen von de Hillige-Familie-Kark in Oosterholt-Scharmbeek.
Tafeln för de Fullenen ut de twee Weltkrieg’ hängt in Worpsweed in de Kark.
Dör Bargdörp löppt de Kreisstraat 10, de in’n Noordwesten na’n Weyerbarg an de Landsstraat 153 geiht un in’n Süüdoosten na Grasbarg. Ok de Kreisstraten K 28, K 29 un K 31 gaht dör den Oort.
De nächste Autobahn is de Autobahn 27 . De Opfohrt 17 Bremen-Industriehavens  liggt so 20 Kilometer in’n Süüdwesten von Bargdörp an de Hu’er Heerstraat un de Opfohrt 16 Bremen-Noord  20 Kilometer. De B 74 geiht dor ok in de A 270 na Blomendal över.
De nächste Bahnhoff is so bi 15 Kilometer wied weg in’n Westen de Bahnhoff Oosterholt-Scharmbeek an de Bahnlien Bremen–Bremerhoben. Von 1911 bet 1978 hett dat ok Personenverkehr op de Bahnlien Stood–Oosterholt-Scharmbeek geven. De Bahnhoff Worpsweed an disse Bahnlien leeg en Stück in’n Noordwesten.
