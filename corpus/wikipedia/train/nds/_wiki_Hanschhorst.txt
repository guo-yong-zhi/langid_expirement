
Hanschhorst  is en lütten Oort in de Gemeen Homersen  in’n Landkreis Rodenborg, Neddersassen. De Oort höört polietsch al von öllers bi Homersen mit bi.
Dicht bi Hanschhorst flütt de Alpershusener Möhlenbeek langs. Na Oosten to liggt dat Ekelmoor.
De Naveröörd sünd Kön’hoff un Zittens in’n Noorden, Borgzittens in’n Noordoosten, Appel un Stemmen in’n Süüdoosten, Helsch in’n Süden, Sootel in’n Süüdwesten un Alpershusen un Homersen in’n Noordwesten.
In’n Eersten Weltkrieg is een Soldaat ut Hanschhorst fullen oder vermisst. 1 
Na en Gewidder an’n 1. August 1992 is op en Hoff in Hanschorst en Füür utbraken. 2 
In de Franzosentied von 1810 bet 1814 hett de Oort to de Mairie Groot Zittens in’n Kanton Zeven höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1885 to de Böörd Zittens in dat Amt Zeven tohöört. Na 1885 weer dat in’n Kreis Zeven. 1932 is dat Deel von’n Kreis Bremervöör worrn un 1977 von’n Landkreis Rodenborg.
Hanschhorst is evangeelsch-luthersch präägt un höört to dat Kaspel von de Dionysius-Kark in Zittens.
För de Kathoolschen is de Hillig-Hart-Jesu-Kark in Töst tostännig, de siet 1. November 2014 to de Karkengemeen St. Petrus in Bookholt tohöört.
En Denkmaal för de Fullenen ut den Eersten Weltkrieg steiht in Zittens vör de Kark.
Hanschhorst liggt an en Blangenstraat von de Landsstraat 130, de in’n Noordoosten na Homersen un Zittens geiht un in’n Süden över Helsch na Scheeßl an de Bundsstraat 75.
De nächste Autobahn is de Autobahn 1 . De Opfohrt 47 Zittens liggt so söss Kilometer in’n Noorden von Hanschhorst.
De nächsten Bahnhööv sünd so bi teihn Kilometer wied weg in’n Süden/Süüdoosten de Bahnhoff Scheeßl un de Bahnhoff Lauenbrüch an de Bahnlien Hamborg–Bremen. Fröher hett dat in de Neegd ok en Bahnhoff an de Bahnlien Wilst–Töst geven. Dat weer de Bahnhoff Zittens fiev Kilometer in’n Noorden. Dor hett dat von 1917 bet 1971 Personenverkehr geven.
