
Lüttjen Reith  is en Oortsdeel von dat Dörp Reith in de Gemeen Brest  in’n Landkreis Stood, Neddersassen.
De Oort liggt op de Stoder Geest. In’n Noorden liggt dat Naturschuulrebeed In’n Tadel. Dat Water ut dat Rebeed flütt över’n Reither Beek na de Bever hen af. Ut dat Rebeed in’n Oosten von Lüttjen Reith flütt dat Water aver över Doosthoffgraven un Wohlerster Beek na de Au hen af.
De Naveröörd sünd Brest un Doosthoff in’n Noordoosten, Kokerbeek in’n Oosten, Wohlers un Lüttjen Wohlers in’n Süüdoosten, Winnerswohl in’n Süden, Fehrenbrook in’n Süüdwesten un Reith un Bredenbeek in’n Noordwesten.
Lüttjen Reith is eerst in dat 19. Johrhunnert grünnt worrn.
Vör 1885 weer de Oort in de Böörd Bargst binnen dat Amt Harsfeld. Na 1885 hett dat denn to’n Kreis Stood höört un von 1932 af an to’n hüdigen Landkreis Stood.
De Oort hett fröher to de Gemeen Reith tohöört, de an’n 1. Juli 1972 mit de Gemeenreform in Neddersassen Deel von de Gemeen Brest worrn is.
Lüttjen Reith is evangeelsch-luthersch präägt un höört to dat Kaspel von de Primus-Kark in Bargst.
För de Kathoolschen is de St.-Maria-Kark in Buxthu tostännig.
För Lüttjen Reith is de freewillige Füürwehr Reith mit tostännig.
Dör Lüttjen Reith löppt de Kreisstraat 47, de in’n Noordwesten över Reith na Bredenbeek an de K 48 ran geiht un in’n Oosten över Wohlers un Kokerbeek na Hollenbeek an de Landsstraat 124.
De nächste Autobahn is de Autobahn 1 . De Opfohrt 47 Zittens liggt so 22 Kilometer in’n Süüdoosten von Lüttjen Reith an de L 130. De Opfohrt 5 Hornborg op de Autobahn 26  liggt 23 Kilometer in’n Noordoosten an de K 36.
De nächste Bahnhoff is so bi fiev Kilometer wied weg in’n Noorden de Bahnhoff Brest-Aasp an de Bahnlien Bremerhoben–Buxthu.
