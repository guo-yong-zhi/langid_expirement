
Timmersloh is en Dörp in’n Noordoosten von de Stadt Bremen. Dat liggt in’n Bremer Oortsdeel Borgfeld.
Timmersloh liggt in dat lüttje Rebeed von Bremen, dat op dat rechte Över von de Wümm liggt. De Wümm sülvs flütt so bi twee Kilometer in’n Süüdwesten an Timmersloh langs, de Wörp bi 500 Meter in’n Noordwesten. In’n Süden liggt dat Naturschuulrebeed Borgfeller Wümmwischen.
De Naveröörd sünd Heidbarg in’n Noordoosten, Seebargen in’n Oosten, Överneeland in’n Süden, Borgfeld un Warf in’n Süüdwesten, Truup un Butendiek in’n Westen un Leendaal in’n Westen, Noordwesten un Noorden.
Timmersloh kummt as Timmersloh 1545 toeerst in de Oorkunnen vör. 1666 hett Bremen de kumplette Hoheit över Borgfeld, Timmersloh, Warf, Butendiek, Verenmoor un Ebbensiek övernahmen.
De Feldmark Timmersloh hett fröher bet an de Wörp reckt, aver 1827 hett de Stadt Bremen de Stücken an de Wörp langs an dat Königriek Hannover afgeven. Dat weer in’n Uttuusch för Rebeden, op de Bremen de Stadt Bremerhoben grünnen wull.
In’n Eersten Weltkrieg sünd söss Soldaten ut Timmersloh fullen oder vermisst 1 .
Deel von dat Oortsamt Borgfeld is de Oort 1946 worrn.
Timmersloh is evangeelsch präägt un höört to dat Kaspel Borgfeld.
Dat Dörphuus Timmersloh is 1983 inwieht worrn.
En Denkmaal för de Fullenen ut Timmersloh ut de twee Weltkrieg’ steiht in Borgfeld.
De Oort hett en egene Freewillige Füürwehr.
Timmersloh liggt an de Timmersloher Landstraat, de in’n Westen in Leendaal an de Landsstraat 133 rangeiht un in’n Oosten bi Seebargen an de L 154. In’n Süüdwesten löppt de Butendieker Landstraat na Borgfeld. De Brügg von de Butendieker Landstraat över de Wümm is 1887 boot worrn. De nächste Opfohrt op en Autobahn is de Opfohrt 19 Horn-Leh op de Autobahn 27 , de so üm un bi söven Kilometer weg is.
De nächste Bahnhoff is de Bahnhoff Överneeland an de Bahnlien Wanne-Eickel-Hamborg un so bi negen Kilometer weg.
De Volksschool in Timmersloh is in dat 17. Johrhunnert grünnt worrn un hett 1972 dichtmaakt. 1984 is in de Rüüm von de School en Kinnergoorn inricht worrn. De Kinner ut Timmersloh gaht vondaag in de Regel na de Grundschool Borgfeld-Midd un later na dat Schoolzentrum Bergiusstraat.
