
Eekholt  is en Dörp in de Gemeen Meschacht  in’n Landkreis Horborg, Neddersassen.
De Oort liggt in de Masch twüschen Elv un Neetz. Dat Water ut dat Rebeed flütt över’n Ilau-Sneegraven af.
De Naveröörd sünd Neddermeschacht un Övermeschacht in’n Noorden, Tesp in’n Oosten, Bütel un Dreckhorborg in’n Süüdoosten, Handörp un O’rshusen in’n Süden, Fohrenholt, Mower un Hunnen in’n Süüdwesten un Krüms, Swinn un Rönn in’n Noordwesten.
Eekholt kummt 1300 toeerst in de Oorkunnen vör.
In de Franzosentied hett de Oort toeerst 1810 bet 1811 binnen dat Königriek Westfalen to de Mairie O’rshusen in’n Kanton Addelborg höört un denn von 1811 bet 1814 to dat Franzöösche Kaiserriek ünner Napoleon un dor to de Mairie Övermeschacht in’n Kanton Bewick.
De Oort hett vör 1885 to de Amtsvaagdie Masch in dat Amt Winsen tohöört. Na 1885 weer dat in’n Kreis Winsen. 1932 is dat Deel von’n Kreis Horborg worrn.
De Oort weer fröher en egenstännige Gemeen, de an’n 1. Juli 1972 mit de Gemeenreform in Neddersassen Deel von de Gemeen Meschacht worrn is.
Eekholt is evangeelsch-luthersch präägt un höört to dat Kaspel von de Petri-Kark in Meschacht.
För de Kathoolschen is de Marien-Kark in Lümborg tostännig.
För Eekholt is de freewillige Füürwehr Meschacht mit tostännig.
Dör Eekholt löppt de Kreisstraat 81, de in’n Noorden na Meschacht an de Landsstraat 217 ran geiht un in’n Süden över O’rshusen na Handörp. Direkt bi’n Oort liggt en Opfohrt op de Bundsstraat 404, de in’n Noorden na Rönn un Geesthacht führt un in’n Süden na Handörp.
De nächste Autobahn is de Autobahn 25 . De Opfohrt 7 Geesthacht liggt so negen Kilometer in’n Noorden von Eekholt an de B 404. De Opfohrt 5 Handörp op de Autobahn 39  liggt so teihn Kilometer in’n Süden ok an de B 404.
De nächste Bahnhoff is so bi twölv Kilometer wied weg in’n Süüdwesten de Bahnhoff Radbrouk an de Bahnlien Hamborg–Hannover. Von 1912 bet 1966 hett dat ok Personenverkehr op de Bahnlien Winsen–Meschacht geven. De Bahnhoff Meschacht leeg in düsse Tied dree Kilometer in’n Noordoosten.
Gemeen Draag: Draag , Drennhusen, Elvstörp, Mower, Fohrenholt, Hunnen, Swinn  un Stoov
Gemeen Meschacht: Eekholt, Neddermeschacht, Övermeschacht, O’rshusen un Rönn
Gemeen Tesp: Abendörp, Bütel un Tesp
