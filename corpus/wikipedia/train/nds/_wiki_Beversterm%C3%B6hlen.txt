
Beverstermöhlen  is en Oort in de Gemeen Beverst in’n Landkreis Cuxhoben, Neddersassen.
Beverstermöhlen liggt an de Luun.
De Naveröörd sünd Beverst in’n Noordoosten, Wellen in’n Süüdoosten, Bruunshusen in’n Süden, Stubben in’n Süüdwesten, Huh in’n Westen un Lunsheid un Westerbeverst in’n Noordwesten.
De Watermöhl an de Luun is siet dat Middelöller nawiest. Dat hüdige Gebüüd is üm 1850 rüm anleggt worrn. Üm 1950 rüm hett de Möhl ophöört to mahlen un in de Johren 1970 is de Luun begraadigt un de Möhlendiek toschütt worrn. De Möhl is na disse Tied toeerst verfullen, aver is later denn to en Galerie ümboot worrn.
In dat 17. Johrhunnert hett dat in Beverstermöhlen en lütt Slott geven, dat de Arzbischöp von Bremen tohöört hett. De Adminstrater von dat Arzstift Bremen hett dat 1605 boon laten. Dat weer ok Seet von de Väägd to Beverst. 1696 is dat verfullen Slott as Bomateriaal för dat Huus von de Ridderschop in Basdaal bruukt worrn.
In’n Eersten Weltkrieg sünd dree Soldaten ut Beverstermöhlen fullen oder vermisst 1 .
In de Franzosentied von 1810 bet 1814 hett de Oort to de Mairie Beverst in’n Kanton Beverst höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1852 to dat Amt Bremervöör tohöört. Bi de Verwaltungs- un Justizreform an’n 1. Oktober 1852 in dat Königriek Hannover schull de Oort toeerst bi dat Amt Bremervöör blieven, is denn aver mit Verordnung von’n 28. September 1852 doch noch in dat Amt Beverst wesselt. 2  To dat Amt Beverst hett de Oort von 1852 bet 1859 tohöört un von 1859 bet 1885 to dat Amt Leh. Na 1885 weer dat in’n Kreis Geestmünn. 1932 is dat Deel von’n Landkreis Wersermünn worrn un 1977 von’n Landkreis Cuxhoben.
De Oort is 1929 tohoop mit Meyerhoff, Taben, Deelbrügg un Wachholt Deel von de Gemeen Beverst worrn. An’n 1. November 2011 is de ole Gemeen Beverst un de Samtgemeen Beverst denn as Eenheitsgemeen Beverst tohoopgahn. Beverstermöhlen höört nu binnen de Gemeen Beverst to de polietsche Oortschop Beverst.
Beverstermöhlen is evangeelsch-luthersch präägt un höört to dat Kaspel von de Fabian-un-Sebastian-Kark in Beverst.
För de Kathoolschen is de Johannes-de-Döper-Kark in Lox tostännig, de 1965 grünnt worrn is. Vör 1965 weer de Nikolaus-Kark in Wulsdörp tostännig. De Johannes-de-Döper-Kark höört siet 1. November 2006 to de Karkengemeen Hillig Hart Jesu in Geestmünn.
En Denkmaal för de Fullenen ut de twee Weltkrieg’ steiht in Beverst bi de Kark.
Dör Beverstermöhlen löppt de Beverster Möhlenstraat, de in’n Noorden an de Landsstraat 134 ran geiht un över disse Straat mit de Bundsstraat 71 verbunnen is. In’n Süden geiht de Beverster Möhlenstraat na Bruunshusen.
De nächste Autobahn is de Autobahn 27. De Opfohrt 9 Wulsdörp liggt so 16 Kilometer in’n Noordwesten von Beverstermöhlen.
De nächste Bahnhoff is so bi fiev Kilometer wied weg in’n Süüdwesten in Stubben an de Bahnlien Bremen–Bremerhoben.
