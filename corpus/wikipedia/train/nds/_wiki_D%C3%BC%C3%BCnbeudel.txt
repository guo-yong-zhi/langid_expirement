
Düünbeudel  is een Dörp un Gemeen in de Samtgemeen Olendörp-Himmelpoorten in’n Landkreis Stood. De Gemeen hett 1026 Inwahners .
To den Oort höört neben den Hauptoort Düünbeudel de lüttjeren Oortsdele Schregenmoor un Wittenmoor.
Dat eerste Mool is de Oort an’n 20. Juli 1059 in en Uurkunn von den Arzbischop von Bremen  Adalbert as Dudanebutli beneumt worrn.
Vör 1885 weer dat Dörp Deel von de Böörd Olendörp binnen dat Amt Himmelpoorten. 1885 is de Oort denn Deel von’n Kreis Stood worrn un 1932 von’n Landkreis Stood.
Bi de Gemeenreform in Neddersassen to’n 1. Juli 1972 is denn de Samtgemeen Himmelpoorten grünnt worrn, to de Düünbeudel tohöört hett. Disse Samtgemeen harr Bestand bet to’n 1. Januar 2014, as de Samtgemeen Himmelpoorten mit de Samtgemeen Olendörp to de Samtgemeen Olendörp-Himmelpoorten tohoopgahn is.
De Noomsdeel -beudel  geiht op en Woort trüch, dat soveel wie Wohnplatz bedüüdt. De eerste Deel von den Noom kummt vun den ollen Vörnoom Dudo. De Oort is also no den Wohnplatz oder Hoff von en Mann Dudo beneumt.
Düünbeudel is evangeelsch-luthersch präägt un höört to dat Kaspel Himmelpoorten. Bet 1895 weer dat Dörp Deel von dat Kaspel Olendörp, is denn aver na Himmelpoorten wesselt, dat dichter bi weer.
För de Kathoolschen is de Hillig-Geist-Kark in Stood tostännig.
Dat Wapen in Blau wiest enen sülvernen Rieder mit gulden Toomtüüch, Saddel un Helm. An’n Foot von dat Schild sünd dree züngelnde Flammen. 
Dat kummt von een Saag, wo no dat an’n 29. März 1754 een groot Füer in düt Dörp geven hett. All de Hüüs, bit op fiev, hebbt brennt. Do kööm von Stood her een Rieder op en Schimmel. He hool in Düünbeudel an un reep mit bannig starke Stimm: „Bit hierher und nich wieder!“ Achterna rabacker he wieder in Richtung Himmelpoorten ohn sik ümtokieken.
De Flagg von de Gemeende hett twee woogrechte Striepen, boven sülver, ünnen root, de gliek breet sünd. In de Mitt is dat Gemeendewapen opleggt.
De Hollänner-Windmöhl Amanda, de 1896 in’n Oortsdeel Schregenmoor boot worrn is, warrt as dat Wohrteken von Düünbeudel ansehn. Schregenmoor liggt so twee Kilometer von’n Hauptoort af an de Bundsstraat 73.
De Spood von de Fuustballmannschopen vun den örtlichen SV Düünbeudel hett Düünbeudel bekannt mookt. Siet 1977 is Düünbeudel in de Fuustball-Bundesliga. In dissen Vereen warrt ok de Sportoorden Tennis, Dischtennis un Gymnastik bedreven.
Siet 1984 gifft dat enen Ried- und Fohrvereen in Düünbeudel, de in'n Juli 2006 een egen Riedhall kregen hett.
De Filiaal von de Spoor- un Kreditbank Hammoh in Düünbeudel hett 1965 apenmaakt. De Kreisspoorkass Stood hett in de Hauptstraat 13 en Filiaal.
Direkt dör den Oort löppt de veel beföhrte Bundsstraat 73, de dat Dörp mit Stood un Hamborg verbindt. Mit Heinbockel is Düünbeudel öber de Kreisstroot 57 verbunnen.
In’n Mai 2016 hett dat Dörp ne’e gele Oortsschiller kregen, op de nu ok de plattdüütsche Naam blangen den hoochdüütschen mit op steiht.
Düünbeudel hett keen egen School mehr. Op Haupt- un Realschool gaht de Kinner na de Porta-Coeli-School in Himmelpoorten, op Gymnasium na’n Gymnasialtwieg von de Porta-Coeli-School oder na de Vincent-Lübeck-School in Stood.
Balje  
Bargst  
Beekdörp  
Bliersdörp  
Brest  
Burweg  
Buxthu  
Deinst  
Dollern  
Drochters  
Düünbeudel  
Engelschopp  
Esdörp  
Freenbeek  
Freiborg  
Gauderhandviddel  
Gothenborg  
Greundiek  
Grootweurn  
Hammoh  
Harsfeld  
Heinbockel  
Himmelpoorten  
Hornborg  
Hullern-Twielenfleth  
Jörk  
Kronenborg  
Krummendiek  
Kutenhult  
Mittelskark  
Neekark  
Nottensdörp  
Obbens  
Oederquart  
Ohlers  
Olendörp  
Sounsiek  
Steenkark  
Stood  
Wischhoben
