Peter Pan is de Hööftfigur vun enige Kinnergeschichten vun James M. Barrie. Peter Pan leevt in't Neverland , ene fiktive Insel. He is de Baas vun ene Grupp vun Kinner, de nienich utwassen wullt. Sien gröttst Gegensmann is Captain Hook, en Pirat mit enen Haken staats en Hand.
Peter Pan, jümmer gröön antogen un liek utsehn as Robin Hood, kann - as all de Kinner in't Neverland - flegen. Un he trennt sik to keen Tiet vun sienen Teddyboor. 
Peter Pan kummt dat eerste Maal 1902 in't Book The Little White Bird vör, un denn wedder 1904 in't Bühnenstück Peter Pan, or The Boy Who Wouldn't Grow Up . 1906 wörr en Deel vun Little White Bird, as egen Book Peter Pan bi Kensington Gardens apentlich maakt mit Illustratschonen vun Arthur Rackham. 1911 adapteer Barrie den Stoff vun dat Bühnenstück för de Vertellen Peter and Wendy, de hüüttodaags mehrst ünner den Titel Peter Pan publizeert warrt.
In de Kensington Gardens in London steiht hüüttodaags ene Statue vun Peter Pan.
Dat gifft vele verschedene Musicalinterpretatschonen vun Peter Pan. De bedüdensten sünd de Verschonen vun Jerome Kern 1924, Leonard Bernstein 1950 un de vun Jerome Robbins vun 1954.
Dat gifft ok een vun Erich Kästner schreven düütsch Bühnenstück.
Peter Pan wörr mehrfach verfilmt, as Tekentrick un as Realfilm. Een vun de bekannteren Tekentrickfilmen stammt vun Walt Disney ut dat Johr 1953. De bekannteste Realverfilmen is de Film Hook, de 1991 dreiht wörr. He vertellt de Tiet no de egentliche Geschicht.
In en düütsche Fernsehverfilmen vun 1962 speel Michael Ande den Peter un Helga Anders de Wendy.
2003 geev dat ene Verfilmen, de sik üm en getroe Ümsetten vun dat Book bemöh, mit Jeremy Sumpter as Peter Pan un Jason Isaks as Captain Hook. Afsehn vun ene kuum bekannte russ'sche Verschoon weer disse de eerste, in de en Jung de Hööftrull övernehm un nich en Vulljohrigen.
2005 keem Finding Neverland  vun Marc Forster in de Kinos, mit Johnny Depp as J. M. Barrie.
No en engelsch Gesett güllt för Peter Pan en ewig Copyright. De Rechten hollt 
dat Kinnerkrankenhuus Great Ormond Street Hospital Children's Charity.
