Michael Kamen  weer en US-amerikaanschen Komponist, de sünners dör sien Filmmusiken bekannt worrn is, aver ok as Orchestrater, Arrangeur un Ledermaker arbeidt hett.
Kamen hett 1965 sien Afsluss an de Highschool of Music & Art in New York maakt un dorna Oboe an de Juilliard School studeert.
Mit dat Komponeeren vun Filmmusik füng Kamen 1971 an. Tomeist hett he de ok sülvst dirigeert. Ünner de Filmen, för de he komponeert hett weern grode Titels as to’n Bispeel Die Hard, Licence to Kill, Robin Hood: Prince of Thieves un vele mehr. Ut Robin Hood stammt ünner annern dat Leed Everything I Do, I Do It for You…, bi dat Kamen mitschreven hett un dat in de Interpretatschoon vun Bryan Adams en Welthit worrn is.
Kamens Intresse, klassische mit populäre Musik to verbinnen hett sik sünners bi de Arbeit för dat Metallica-Album S&M wiest. In’t Johr 1999 hett he en Live-Kunzert vun Metallica mit dat San Francisco Symphony Orchestra dirigeert, för dat he de orchestralen Arrangement maakt hett. Man, ok dorför hett Kamen al mit beropen Musikers un Musikgruppen tosamenarbeit, as to’n Bispeel Pink Floyd, Aerosmith, David Gilmour, Roger Waters, Queen , Eric Clapton, Tom Petty, David Bowie, Eurythmics, Herbie Hancock, The Cranberries, Sting oder Kate Bush. Wiel de Arbeit mit Metallica an S&M un de nafolgen Welttournee weer Kamen na Utseggen vun Metallica as offiziell Liddmaat vun de Grupp ansehn.
Een vun letzten Arbeiten weer die Musik to den düütschen Animatschoonsfilm Back to Gaya, de Kamen nich mehr to Enn maken künn, wiel dat he unvermodens dood bleev. Siet 1996 weer de Komponist an Multiple Skleroos krank. He is 2003 an en Hartinfarkt doodbleven. Torüchlaten hett he sien Ehfro un twee Kinner.
Michael Kamen hett för sien Filmmusiken 25 Priesen wunnen un weer noch för eenige mehr nomineert, dorünner ok tweemol för den Oscar in de Kategorie Best Leed för Don Juan DeMarco un för Robin Hood: Prince of Thieves. Nafolgen steiht en Utwahl vun de Priesen, de Kamen wunnen hett:
