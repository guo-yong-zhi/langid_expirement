
De Borchelhoff  is en Hoff in de Gemeen Rodenborg in’n Landkreis Rodenborg, Neddersassen. De Hoff höört von öllers bi Borchel mit bi.
De Hoff liggt op en lütten Geestbarg, de von Moor ümgeven is. Dat Water ut dat Rebeed flütt över Gravens na’n Weidbeek af, de later in de Wiest münnt.
De Naveröörd sünd Abbendörp un Hetzweeg in’n Noordoosten, Westerholt un Emmen in’n Süüdoosten, Borchelsmoor in’n Süden, Mulmshoorn in’n Westen un Heesdörp in’n Noordwesten.
De Borchelhoff is de öllste Deel von Borchel, de 1432 as Hoff uppe dem borchel toeerst in de Oorkunnen vörkummt. 1690 hett de Familie Clüver en Schaperee in’t Borcheler Holt grünnt.
De Oort hett vör 1885 to de Huusvaagdie Rodenborg in dat Amt Rodenborg tohöört. Na 1885 weer dat in’n Kreis Rodenborg, de 1977 mit’n Landkreis Bremervöör to’n ne’en un grötteren Landkreis Rodenborg tohoopgahn is.
De Gemeen Borchel is an’n 1. März 1974 mit de Gemeenreform in Neddersassen Deel von de Gemeen Rodenborg worrn.
De Borchelhoff is evangeelsch-luthersch präägt un höört to dat Kaspel von de Margarethen-Kark in Jeem.
För de Kathoolschen is de Corpus-Christi-Kark in Rodenborg tostännig.
De Borchelhoff is över lüttjere Straten anbunnen an de Kreisstraten K 238 un K 141. De K 238 löppt in’n Noordoosten na Abbendörp an de Landsstraat 131 un in’n Süden an de Bundsstraat 71. De K 141 geiht von Heesdörp in’n Oosten na Abbendörp un in’n Noordwesten na Jeem un an de B 71.
De nächste Autobahn is de Autobahn 1. De Opfohrt 48 Elsdörp liggt so negen Kilometer in’n Noorden von’n Borchelhoff.
De nächste Bahnhoff is so bi negen Kilometer wied weg in’n Süüdoosten de Bahnhoff Rodenborg an de Bahnlien Bremen–Hamborg.
Fröher sünd de Kinner op de Volksschool in Borchelsmoor gahn. Vondaag gaht se in Rodenborg na School.
