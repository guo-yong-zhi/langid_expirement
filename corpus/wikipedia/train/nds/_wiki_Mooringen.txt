
Mooringen  is en Dörp in de Gemeen Leendaal in’n Landkreis Oosterholt, Neddersassen.
De Oort liggt in dat Düvelsmoor in’n Süüdoosten von’n Weyerbarg. Dat Water ut dat Rebeed flütt na de Semkenfohrt hen af.
De Naveröörd sünd Oostendörp un Bargdörp mit Nee-Bargdörp in’n Noorden, Adelsdorp un Ottersteen in’n Noordoosten, Seehusen in’n Oosten, Nee Mooringen in’n Süden, Lüninghusen in’n Süüdwesten un Westerweed in’n Westen.
Mooringen is 1778 as findörpsche Moorkolonie in dat Düvelsmoor grünnt worrn.
In’n Eersten Weltkrieg sünd teihn Soldaten ut Mooringen fullen oder vermisst. 1 
In de Franzosentied hett de Oort toeerst 1810 bet 1811 binnen dat Königriek Westfalen to de Mairie Worpheim in’n Kanton Leendaal höört un denn von 1811 bet 1814 to dat Franzöösche Kaiserriek ünner Napoleon un dor to de Mairie Sankt Jürgen in’n Kanton Leendaal.
De Oort hett vör 1885 to de Vaagdie St. Jürgen von dat Amt Leendaal tohöört. Na 1885 weer dat in’n Kreis Oosterholt, de 1932 mit’n Kreis Blomendal to’n ne’en grötteren Kreis Oosterholt tohoopgahn is.
De Oort weer fröher en egenstännige Gemeen, de an’n 1. April 1929 noch de Gemeen Nee Mooringen tokregen hett. De Gemeen harr denn aver blots bet to’n 1. April 1937 Bestand, as Mooringen Deel von de Gemeen Worphusen worrn is. De Gemeen Worphusen is an’n 1. März 1974 mit de Gemeenreform in Neddersassen Deel von de Gemeen Worpsweed worrn.
Mooringen is evangeelsch-luthersch präägt un höört to dat Kaspel von de Zion-Kark in Worpsweed. In de eerste Tied is de Oort to dat Kaspel von de Findörp-Kark in Grasbarg slahn ween, aver de Oort kunn noch in dat 18. Johrhunnert dörsetten, dat se in de Karkengemeen Worpsweed wesselt sünd.
För de Kathoolschen is de Goden-Hirt-Kark in Leendaal tostännig, de siet 1. September 2012 to de Karkengemeen von de Hillige-Familie-Kark in Oosterholt-Scharmbeek höört. De Goden-Hirt-Kark is 1961 boot worrn.
En Denkmaal för de Fullenen ut de twee Weltkrieg’ steiht in Worphusen.
De Dörpstraat von Mooringen föhrt in’n Noordoosten na de Kreisstraat 10 twüschen Worpsweed un Grasbarg un in’n Süüdwesten na de Landsstraat 153. De L 153 löppt in’n Noorden na Worpsweed, wieder na Huttenbusch un von dor na Oosterholt-Scharmbeek un in’n Süden na Leendaal.
De nächste Autobahn is de Autobahn 27 . De Opfohrt 19 Horn-Leh liggt so 18 Kilometer in’n Süden von Mooringen an de Leendaler Heerstraat.
De nächste Bahnhoff is so bi 14 Kilometer wied weg in’n Westen de Bahnhoff Oosterholt-Scharmbeek an de Bahnlien Bremen–Bremerhoben. Von 1911 bet 1978 hett dat ok Personenverkehr op de Bahnlien Stood–Oosterholt-Scharmbeek geven. De Bahnhööv Worpsweed un Weyerdelen-Umbeek weren üm un bi fiev Kilometer in’n Noorden.
