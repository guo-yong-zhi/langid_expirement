
De Hasenwinkel  is en Hoff in de Gemeen Stood in’n Landkreis Stood, Neddersassen. De Hoff höört polietsch al von öllers bi Schölisch mit bi.
De Hasenwinkel liggt in de Masch von de Elv in Keden. Dat Water ut dat Rebeed flütt över’n Hörn-Götzdörper Kanaal af.
De Naveröörd sünd Fleet un Depenbeek in’n Noorden, Bützfleet in’n Noordoosten, Götzdörp un Schölisch in’n Süüdoosten, Bockhorst, Villah un Stodermoor in’n Süüdwesten un Bützfletermoor in’n Noordwesten.
De Oort hett vör 1852 to de Vaagdie Schölisch in dat Amt Wischhoben tohöört un denn von 1852 bet 1885 to dat Amt Himmelpoorten. Na 1885 weer dat in’n Kreis Stood. 1932 is dat Deel von’n ne’en, grötteren Kreis Stood worrn.
De Oort is an’n 1. Juli 1972 as Deel von de Gemeen Schölisch mit de Gemeenreform in Neddersassen an de Gemeen Stood kamen.
De Hasenwinkel is evangeelsch-luthersch präägt un höört to dat Kaspel von de Cosmae-Kark in Stood. Fröher hett de Oort to de Wilhadi-Kark in Stood tohöört.
För de Kathoolschen is de Hillig-Geist-Kark in Stood tostännig.
De Hasenwinkel liggt an en Blangenstraat von de Kreisstraat 31, de in’n Oosten na Götzdörp un an de Landsstraat 111 ran geiht un in’n Süden över Schölisch na de Glückstädter Straat in Stood. In’n Süüdwesten gifft dat en lüttjere Straat na de K 27, de denn na Noordwesten na Stodermoor geiht un ok mit’n Hogenwedel verbunnen is.
De nächste Autobahn is de Autobahn 26 . De Opfohrt 3 Stood-Oost liggt so negen Kilometer in’n Süüdoosten von’n Hasenwinkel.
De nächste Bahnhoff is so bi söss Kilometer wied weg in’n Süden de Bahnhoff Stood an de Nedderelvbahn.
