
Ramels  is en lütten Oort in de Gemeen Kerklinneln in’n Landkreis Veern, Neddersassen. Binnen de Gemeen Kerklinneln höört de Oort to de polietsche Oortschop Wetenmöhlen.
De Oort liggt op de Linnelner Geest dicht bi’t Över von’n Gohbeek. Dat Naturschuulrebeed Höhnermoor liggt direkt in’n Oosten von Ramels.
De Naveröörd sünd Lüttjen Linneln, Huxhaal, Kohlenföör, Neenkroog un Gohbeek in’n Noordoosten, Kükenmoor in’n Oosten, Neenföör un Saasloh in’n Süüdoosten, Armsen un Specken in’n Süüdwesten, Wetenmöhlen in’n Westen un Kerklinneln in’n Noordwesten.
In Ramels an’n Gohbeek hett dat en Watermöhl geven, de 1929 stillleggt worrn is.
In de Franzosentied von 1810 bet 1814 hett de Oort to de Mairie Kerklinneln in’n Kanton Veern höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1885 to de Vaagdie Kerklinneln in dat Amt Veern tohöört. Na 1885 weer dat in’n Kreis Veern, de 1932 mit’n Kreis Achem to’n ne’en un grötteren Kreis Veern tohoopgahn is.
De Oort hett von öllers to de Gemeen Wetenmöhlen mit bihöört, de an’n 1. Juli 1972 mit de Gemeenreform in Neddersassen Deel von de Gemeen Kerklinneln worrn is.
Ramels is evangeelsch-luthersch präägt un höört to dat Kaspel von de Petrus-Kark in Kerklinneln.
För de Kathoolschen is de St.-Josef-Kark in Veern tostännig.
För Ramels is de freewillige Füürwehr Wetenmöhlen mit tostännig.
Dör Ramels löppt en lüttje Straat, de in’n Noordwesten na Kerklinneln an de Kreisstraat 12 un an de Landsstraat 171 ran föhrt un in’n Oosten an Neenföör langs un bi Kükenmoor an de K 13. De L 171 föhrt in’n Süüdwesten na Veern un in’n Noordoosten över Jeddingen na Visselhöövd. De K 13 geiht in’n Süüdwesten na Neernabargen un wieder an de L 160.
De nächste Autobahn is de Autobahn 27 . Ofschoonst de Autobahn direkt an’n Oort langs löppt, is de Opfohrt 26 Veern-Oost söss Kilometer wied weg in’n Noordwesten von Ramels an de L 171.
De nächste Bahnhoff is so bi negen Kilometer in’n Westen de Bahnhoff Veern an de Bahnlien Wunsdörp–Bremen. Disse Bahnhoff is ok inbunnen in dat Nett von de Regio-S-Bahn Bremen/Neddersassen. Op de Bahnlien Veern–Wasra hett dat von 1910 bet 1969 Personenverkehr geven. De Bahnhoff Armsen weer in disse Tied söss Kilometer in’n Süüdwesten. De Bahnhoff Kerklinneln an de Bahnlien Ülzen–Langwedel  weer veer Kilometer in’n Noordwesten, is aver 1987 dichtmaakt worrn.
De Kinner ut Ramels güngen fröher in Kerklinneln na School. Vondaag gaht se na de Grundschool Lutten.
