De Deern ut dat Uchter Moor is ene Moorliek, de in’t Johr 2000 bi’t Törfsteken in’t Moor bi Uchte in Neddersassen opfunnen worrn is.
Toeerst dach de Polizei, dat de eerst vör korte Tiet doodbleven weer un hett wegen Moord ünnersöcht. De 1,50 m grote Liek vun ene 16 bet 19 Johren ole Deern weer dör de Törfmaschien dörsneden. Eerst in’n Januar 2005 hebbt se, as se op’t neet Törf steken hebbt, de twete Halft vun de Liek funnen. Dor is denn rutkamen, dat dat ene ole Moorliek weer un se hebbt Archäologen ranhaalt. De Liek weer aver so toricht, dat dor nich veel bi ruttoforschen weer.
Dör de Radiokarbonmethood hebbt se de Liek op ene Tiet üm un bi 650 v. Chr. taxeert. Se is de öllste bekannte Moorliek ut Neddersassen. To ehr Tiet hebbt se de Lieken mehrsttiets ansteken un nich begraven, dorüm is se vun groot Bedüden för de Archäologen. An de Knaken kunnen se aflesen, dat de Deern al en poor Maal länger Hunger lieden müss. Teken vun Gewalt hebbt se aver nich funnen. Den Grund för ehrn Dood in’t Moor weet nüms.
Wenn de Forschers mit ehr trech sünd, schall se bi’n Roden Franz in’t Neddersassische Landsmuseum to sehn wesen.
