
Hoop  is en Dörp in de Gemeen Hagen in’n Landkreis Cuxhoben, Neddersassen. Binnen de Gemeen billt de Oort en egen polietsche Oortschop.
Bi Hoop höört ok de lüttje Oort Seelhorn mit bi.
De Oort liggt op de Oosterholter Geest. Twee Kilometer in’n Westen von Hoop löppt de Drept langs. Dat Water ut dat Rebeed flütt över den  Hooper Dörpgraven na de Drept hen af. In’n Oosten liggt dat Naturschuulrebeed Heid un Moor bi Haslah.
De Naveröörd sünd Büggeln un Albst in’n Noordoosten, Ohlenst in’n Oosten, Büttel in’n Süüdoosten, Garlst in’n Süden , Hein in’n Westen un Wolsbuddel un Woldar in’n Noordwesten.
In’n Eersten Weltkrieg sünd fiev Soldaten ut Hoop fullen oder vermisst un in’n Tweten teihn. 1 
In de Franzosentied von 1810 bet 1814 hett de Oort to de Mairie Meyenborg in’n Kanton Hagen höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
Vör 1885 weer Hoop in de Böörd Braamst von dat Amt Hagen un na 1885 in’n Kreis Geestmünn. 1932 is dat Deel von’n Kreis Wersermünn worrn un 1977 von’n Landkreis Cuxhoben.
An’n 1. März 1974 is de ole Gemeen Hoop mit de Gemeenreform in Neddersassen Deel von de Gemeen Wolsbuddel worrn. An’n 1. Januar 2014 sünd Hoop un Wolsbuddel denn tohoop Deel von de ne’e Gemeen Hagen worrn. Sietdem billt Hoop en polietsche Oortschop mit egen Oortsvörsteiher binnen de Gemeen Hagen.
Hoop is evangeelsch-luthersch präägt un höört bi dat Kaspel von de Lucia-Kark in Wolsbuddel.
För de Kathoolschen is de Hillig-Hart-Jesu-Kark in Geestmünn tostännig.
Dat Wapen von Hoop wiest op blauen Grund en sülvern Peerkopp un dor ünner dree inenanner keedt Ringen.
En Denkmaal för de Fullenen ut de twee Weltkrieg’ steiht in Hoop op’n Karkhoff.
Hoop hett en egen Freewillige Füürwehr.
Hoop liggt an de Landsstraat 135, de in’n Noordwesten an Hagen un Stotel vörbi na Bremerhoben to löppt un in’n Süüdoosten över Garlst na Ihlpohl un Bremen-Noord hen. Stück noorden von Hoop geiht von de L 135 de Kreisstraat 48 af, de in’n Noordoosten na Büggeln, Albst un Wohlthöben löppt un in’n Westen na Wolsbuddel, Leernst un denn en Opfohrt op de Autobahn 27 hett , de so bi veer Kilometer von Hoop weg is.
De nächste Bahnhoff is so bi acht Kilometer wied weg in’n Noordoosten de Bahnhoff Lübbs in Wohlthöben an de Bahnlien Bremen–Bremerhoben.
Na School gaht de Kinner op de Grundschool Uthleer un na Hagen för de annern Schoolformen.
Albst   
Braamst   
Dörphagen  
Driftseth   
Hagen   
Hein   
Hoop   
Kassbrook   
Leernst   
Offenwarden   
Rechtenfleth   
Saans   
Uthleer   
Weersbe   
Wolsbuddel   
Wortfleet 
