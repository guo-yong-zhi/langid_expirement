
Westerwöörden  is en lütten Oort in de Gemeen Oterndörp  in’n Landkreis Cuxhoben, Neddersassen.
De Oort liggt in Land Hadeln in de Masch von de Ünnerelv. Dat Water ut dat Rebeed flütt över’n Wellingsbütteler Sielgraven na de Mehm hen af.
De Naveröörd sünd Nackenbüttel in’n Noorden, Mahrdörp un Bahrdörp in’n Noordoosten, Königswisch in’n Oosten, Oosterbrook in’n Süüdoosten, Scholen in’n Süden, Wellingsbüttel in’n Westen un Oterndörp un Kochenbüttel in’n Noordwesten.
De Oort hett vör 1852 to dat Kaspelsgericht Oosterenn-Oterndörp in dat Land Hadeln tohöört un denn von 1852 bet 1885 to dat Amt Oterndörp. Na 1885 weer dat in’n Kreis Hadeln. 1932 is dat Deel von’n Kreis Land Hadeln worrn un 1977 von’n Landkreis Cuxhoben.
De Oort hett bet 1929 to de Gemeen Oosterenn-Oterndörp tohöört. As düsse Gemeen 1929 oplööst worrn is, is Westerwöörden an de Stadt Oterndörp kamen.
Westerwöörden is evangeelsch-luthersch präägt un höört to dat Kaspel von de Severus-Kark in Oterndörp.
För de Kathoolschen is de Hillig-Krüüz-Kark in Oterndörp tostännig.
För Westerwöörden is de freewillige Füürwehr Oterndörp mit tostännig.
Westerwöörden liggt an en Sackstraat, de in’n Westen na Oterndörp löppt. De Bundsstraat 73 löppt blots en poor hunnert Meter wied weg an Westerwöörden langs, aver dat gifft keen direkte Opfohrt. Dat sünd över twee Kilometer bet na de nächste Opfohrt. De B 73 föhrt in’n Westen över Olenbrook na Cuxhoben un in’n Süüdoosten över Neehuus, Kumbarg un Hemmoor na Stood.
De nächste Autobahn is de Autobahn 27 . De Opfohrt 1 Cuxhoben liggt so 17 Kilometer in’n Noordwesten von Westerwöörden an de B 73.
De nächste Bahnhoff is knapp dree Kilometer wied weg in’n Westen de Bahnhoff Oterndörp an de Nedderelvbahn von Cuxhoben na Hamborg.
