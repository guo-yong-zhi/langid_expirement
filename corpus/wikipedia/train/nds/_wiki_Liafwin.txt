De Hillige Liafwin  weer en angelsasseschen Missionar bi de Fresen un Sassen.
Liafwin weer Mönk in dat Klooster to Ripon. Jüst as vele annere Missionare ut Angelsassen weer he bi de Mission vun de Germanen aktiv. Nadem he to’n Preester wieht weer, güng he 754 na Utrecht. Bischop Gregor vun Utrecht hett em denn na dat Rebeet vun Oaveriessel sannt, wo he tohoop mit Marchelm Mission bedrieven schull. Toeerst grünn he in Wulpe ene Kapell, gau harr he so veel Spood, dat he in Deventer ene Kark hett boen laten. Doch denn hebbt em de Sassen angrepen un de Kark ansteken. Liafwin kunn utneihn un wull nu op den Sassending in Marklo de Anföhrers vun de Sassen vun dat Christendom övertügen. In siene Vita hett Liafwin disse Tiet beschreven. He keem denn na Deventer trüch un hett de Kark wedder opboot. Dor is he ok doodbleven. Dat Johr is nich seker överlevert, aver dat weer vör 776, denn dor kemen de Sassen wedder un hebbt de Kark nochmal ansteken. Ok sien Graff hebbt se söökt, kunnen dat aver nich finnen. Eerst de Hillige Lüder hett kort later, as he de Kark wedder opboen dee, dat Graff funnen.
De Gedenkdag vun den Hilligen Liafwin is de 12. November.
