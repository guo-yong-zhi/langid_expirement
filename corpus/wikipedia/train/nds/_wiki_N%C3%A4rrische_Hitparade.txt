De Närrische Hitparade is en Musikweddstried vun’n WDR. Söcht warrt dat beste Karnevalsleed. De Pries, den dat to winnen gifft, is dat gullene Mikrofon. De twete un drüdde Platz sünd dat sülvern un Bronze-Mikrofon. Mitmaken doot vör allen Karnevalsmusikgruppen ut dat Rhienland, aver ok ut Westfalen.
För den Weddstried vörslaan warrt de Gruppen vun de Tohörers vun WDR 4. Ut disse Vörslääg söcht en Jury 24 Gruppen ut, de in twee Vörrunnen op WDR4 speelt. De Tohörers dröfft denn afstimmen. Ok dat Halvfinaal löppt op WDR4. Dat Finaal mit de söss Besten kummt denn in’t Feernsehprogramm vun’n WDR. Dor dröfft denn ok wedder de Tokiekers afstimmen. Dor kaamt denn aver ok noch de Punkten vun en Jury to.
De Moderatoren vun dat Finaal sünd Marita Köllner un Gisbert Baltes.
