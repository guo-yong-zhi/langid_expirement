
Heesen  is en Hoff bi Wolsbuddel in de Gemeen Hagen in’n Landkreis Cuxhoben, Neddersassen. De Hoff höört polietsch al siet öllers to Wolsbuddel mit to.
Heesen liggt direkt an de Drept.
De Naveröörd sünd Dörphagen in’n Noordoosten, Wolsbuddel in’n Oosten, Hein in’n Süden, Leernst in’n Süüdwesten, Neenhusen in’n Westen un Hagen in’n Noordwesten.
Heesen kummt 1243 toeerst in en Oorkunn vör, in de de Bremer Arzbischop Gerhard II. bestätigt, dat de Weetfro von Johann Nienhusen en Hoff in Esen an dat Klooster Wollah överdriggt. 1  To’n Hoff Heesen hett fröher ok en Watermöhl höört.
In de Franzosentied von 1810 bet 1814 hett de Oort to de Mairie Meyenborg in’n Kanton Hagen höört. Dat Rebeed hett in disse Tied 1810 to dat Königriek Westfalen un von 1811 bet 1814 to dat Franzöösche Kaiserriek ünner Napoleon höört.
De Oort hett vör 1885 to dat Amt Hagen tohöört. Na 1885 weer dat in’n Kreis Geestmünn. 1932 is dat Deel von’n Landkreis Wersermünn worrn un 1977 von’n Landkreis Cuxhoben.
Vondaag höört to’n Hoff Heesen en fiev Hektar Campingplatz mit 250 Stellplätz för Wahnwagens, twee Baadseen, en 9-Lock-Swingolf-Platz un twee Tennisplätz.
Heesen is evangeelsch-luthersch präägt un höört to dat Kaspel von de Lucia-Kark in Wolsbuddel.
An Heesen langs löppt de Kreisstraat 48, de in’n Oosten dör Wolsbuddel un an de Landsstraat 135 ran geiht un in’n Westen över Lehnst na Uthleer. In’n Noorden geiht de Hagener Weg na Hagen un in’n Süden de Hagener Straat na Hein.
De nächste Autobahn is de Autobahn 27. De Opfohrt 13 Uthleer liggt so dree Kilometer in’n Süüdwesten von Heesen.
De nächste Bahnhoff is so bi teihn Kilometer wied weg in’n Noordoosten de Bahnhoff Lübbs an de Bahnlien Bremen–Bremerhoben.
