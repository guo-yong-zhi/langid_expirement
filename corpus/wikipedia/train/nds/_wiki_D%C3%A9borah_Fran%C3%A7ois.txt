Déborah François  is en belgische Schauspelersche.
François is de Dochter vun en Polizist un en Sozialarbeitersche ut de belgischen Provinz un keem as middler’t vun dree Kinnern op de Welt. Mit fief Johren harr se al den eersten Kuntakt to de Schauspeleree, as se as Schneewittchen op de Bühn stünn 1 . Wiel de Schooltiet hett se later ok Theaterkursen besöcht 2 . Opwassen is se in Lüttich in Wallonien. In’t Johr 2005 is se vun de beiden Speelbasen Jean-Pierre un Luc Dardenne opdeckt worrn, de ehr de Fronshööftrull in den Speelfilm L’Enfant  geven hebbt. Dat Sozialdrama speel in den rünnerkamen Industrieoort Seraing, de nich wiet weg liggt vun François’ ehr Heimatstadt. Premier harr de Film 2005 bi dat Filmfestival vun Cannes woneem he vun de Kritik bannig loovt weer un mit de Goldenen Palm as besten Film uttekent. Man, ok François is för ehr Rull uttekent worrn.
De Schauspelersche hett dorna eerstmol dat Gymnasium afslaten, künn dorna aver mit ehr tweete Rull in den Thriller La tourneuse de pages  an den Spood vun’n eersten Film ansluten. För ehr Rull hett se ünner annern Joseph L. Mankiewicz sien All About Eve, Pier Paolo Pasolini sien Teorema un de Warken vun Claude Chabrol studeert 2 . Ehr Mimik harr se op dat Speel vun Ogen un Mund reduzeert, wat ehr vele go’e internatschonale Kritiken inbröcht hett, de ehr Wannelborkeit loven deen 3 . För de Rull is se för den César as beste Nawassschauspelersche nomineert worrn.
In Stephan Carpiaux sien Drama Les fourmis rouges vun 2007 speel se en sössteihnjohrige Halfweet. Dat glieke Johr speel se in Dombais et fils vun Laurent Jaoui. Wieter weer se 2007 ok in de Jury vun’t 19. Europääsche Filmfestival vun Angers beropen 4 . Siether is se jümmer wedder mit veel Spood in Kino- un Feernsehprodukschonen to sehn.
Ofschoonst Déborah François noch jung is un noch an’n Anfang vun ehr Loopbahn steiht, weer se al  al fiefmol för Filmpriesen nomineert. Wunnen hett se bit hüüt dree Priesen:
