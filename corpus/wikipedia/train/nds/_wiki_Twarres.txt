Twarres is en Musikgrupp ut de Nedderlannen, de op Freesch un op Engelsch singt. To de Band höört Johan van der Veen  un Mirjam Timmer , siet 2007 is Auke Busman för van der Veen dorbi.
Van der Veen un Timmer stammt ut Warga in Freesland un hebbt 1999 mit dat freesche Leed Wêr Bisto bi Liet mitmaakt un den Publikumspries wunnen. Dat Leed is denn as Single rutkamen. As se nu en beten bekannter worrn sünd, sünd se to de Plattenfirma EMI wesselt un hebbt dat Leed noch wedder neet opnahmen. Dat Leed güng nu bet op Platz een vun de nedderlandschen Charts un bleev dor söss Weken. 2002 hett Twarres en Edison as Ne’e Grupp Natschonal wunnen. An’n 21. Dezember 2003 hebbt se jemehr letzt Konzert geven un Mirjam Timmer hett 2006 en Solo-Karrier anfungen. För 2007 harrn se en Comeback plaant, aver dor is nix vun worrn. Van der Veen wull denn doch nich wedder anfangen un för em is Auke Busman bi Twarres rinkamen, mit den Timmer denn wedder speelt hett.
