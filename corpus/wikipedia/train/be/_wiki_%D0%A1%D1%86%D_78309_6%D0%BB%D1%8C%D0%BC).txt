«Сцяпан Халтурын» — мастацкі фільм-біяграфія Сцяпана Халтурына, аднаго з першых рабочых-рэвалюцыянераў, тэрарыста, арганізатара «Паўночнага Саюза рускіх рабочых». Прэм’ера — 7 красавіка 1925 года. Сцэнар быў напісаны вядомым гісторыкам П. Е. Шчогалевым.
Сюжэт карціны ўзнаўляе мастацкімі сродкамі біяграфію Сцяпана Халтурына на фоне сапраўдных гістарычных падзей. Упершыню даецца карціна рэвалюцыйнай барацьбы «Народнай волі», членам выканкама якой Халтурын стаў у 1881 годзе, пасля здзяйснення гучнага тэракту — спробы замаху на цара Аляксандра ІІ шляхам падрыву Зімняга палаца ў лютым 1880 года. Працягам яго барацьбы стаў саўдзел у забойстве адэскага ваеннага пракурора У. С. Стрэльнікава, пасля чаго С. Халтурын быў арыштаваны, судзімы і пакараны.
