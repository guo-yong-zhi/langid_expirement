Ctenophora Eschscholtz, 1829
Грабневікі́  — тып марскіх беспазваночных жывёл.
Існуе 1 клас, 2 падкласы: шчупальцавыя  з 5 атрадамі і бясшчупальцавыя  з 1 атрадам. Каля 120 відаў, жывуць ва ўсіх морах на рознай глыбіні. Найбольш вядомыя грабневікі з роду берое , балінопсіс , грабневікі, якія поўзаюць, з роду ктэнаплана , Венерын пояс .
Даўжыня ад 2 мм да 2,5 м . Цела студзяністае, празрыстае, авальнай, яйцападобнай або іншай формы, з ротам на адным канцы і органамі раўнавагі на другім. Перамяшчаюцца з дапамогай 8 радоў грабных пласцінак, па баках 2 шчупальцы. Гермафрадыты. Развіццё з лічынкай. Драпежнікі, жывяцца пераважна планктонам, зрэдку ікрой і маляўкамі рыб. Грабневікі берое паядаюць іншых, а самі з'яўляюцца кормам трасковых рыб, медуз. Многія грабневікі свецяцца ў цемнаце.
