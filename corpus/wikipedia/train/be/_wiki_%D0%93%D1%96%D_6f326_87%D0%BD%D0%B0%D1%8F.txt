Hildenbrandia rivularis  J.Ag., 1837
Гільдэнбрантыя рачная 1   — від чырвоных водарасцей манатыпнага роду сямейства Гільдэнбрантыевыя.
Эпілітная водарасць, утварае на паверхні субстрату плевачны шчыльнакоркавы кармінавы талом, бліжэй да перыферыі мае выгляд цёмна-чырвонай каймы. Талом акруглы, дыяметрам да 2,5 см; пры разрастанні таломы зліваюцца ў суцэльную корку таўшчынёй 50—100 мкм. Вертыкальныя ніткі простыя, рэдка дыхатамічна разгалінаваныя, з 7—10 клетак. Клеткі шырынёй 4—12 мкм, квадратныя або па даўжыні да 2 разоў большыя.
Пашырэнне: Еўразія, Амерыка, Афрыка. У Беларусі сустракаецца ў Лагойскім, Мінскім і Мядзельскім р-нах Мінскай вобл., Глыбоцкім і Ушацкім р-нах Віцебскай вобласці, у Гродзенскім р-не Гродзенскай вобл. 2 
Расце на камяністым субстраце ў празрыстых рэках і ручаях з хуткім цячэннем ў зацененых месцах. Від, адчувальны нават да нязначных зменаў умоў росту. Індыкатар чыстых і праточных вод. 2  Рэдкі від, які трапляецца ў невялікай колькасці на абмежаваных тэрыторыях. 3 
Полавы працэс невядомы. Размнажаецца вегетатыўна.
Занесены ў Чырвоную кнігу Беларусі 2-га выдання , а таксама ў Чырвоны пералік водарасцей, якія падлягаюць ахове ў Польшчы 2 .
