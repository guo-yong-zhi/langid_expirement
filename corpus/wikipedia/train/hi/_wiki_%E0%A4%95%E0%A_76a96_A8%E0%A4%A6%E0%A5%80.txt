किशनगंगा नदी  भारत के जम्मू और कश्मीर प्रदेश में बहने वाली एक नदी है। यह कृशनसर में उत्पन्न होती है और झेलम नदी की एक उपनदी है, जो स्वयं सिन्धु नदी की उपनदी है। इसके प्रवाह मार्ग का कुछ भाग पाक-अधिकृत कश्मीर में है, जहाँ भारत अपनी सम्प्रभुता का दावा करता है। पाकिस्तान अपने कब्ज़े बाले क्षेत्र में इसका नाम "किशनगंगा" से बदलकर नीलम नदी  रखता है। 1  2  3 
किशनगंगा नदी जम्मू और कश्मीर प्रदेश के सोनमर्ग शहर के पास स्थित कृशनसर झील  से शुरू होती है और उत्तर को चलती है जहाँ बदोआब गाँव के पास द्रास से आने वाली एक उपनदी इसमें मिल जाती है। फिर यह कुछ दूर तक नियंत्रण रेखा के साथ-साथ चलकर गुरेज़ के पास पाक अधिकृत कश्मीर के गिलगित-बल्तिस्तान क्षेत्र में दाख़िल हो जाती है। वहाँ से पश्चिम की तरफ़ बहकर यह मुज़फ़्फ़राबाद के उत्तर में झेलम नदी में जा मिलती है। इसके कुल २४५ किमी के मार्ग में से ५० किमी भारतीय नियंत्रण वाले इलाक़े में आता है और शेष १९५ किमी पाक-अधिकृत कश्मीर में। 4 
किशनगंगा घाटी, जिसे पाकिस्तान नीलम वादी कहता है, एक २५० किमी लम्बी हरी-भरी हिमालय की गोद में स्थित तंग घाटी है। यह मुज़्ज़फ़राबाद​ से होकर अठमुक़ाम तक जाती है। यहाँ हिन्दू व बौद्ध धर्मों का ऐतिहासिक शिक्षा संस्थान, शारदा पीठ, स्थित है। यह पूर्व क्षेत्र सरस्वती देवी से सम्बंधित माना जाता था और इसे पुराने ज़माने में 'शारदादेश' भी कहा जाता था। पाकिस्तान के कब्ज़े वाले क्षेत्र में नीलम वादी में प्रवेश करने के दो रास्ते हैं। एक तो मुज़्ज़फ़राबाद​ से आता है और दूसरा ख़ैबर-पख़्तूनख़्वा के मानसेहरा ज़िले के काग़ान​ शहर से। 4  5 
