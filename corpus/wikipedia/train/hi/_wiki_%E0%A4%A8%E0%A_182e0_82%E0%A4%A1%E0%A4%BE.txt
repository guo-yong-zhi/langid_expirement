नारकंडा  भारत के हिमाचल प्रदेश राज्य के शिमला ज़िले में स्थित एक नगर है। यह शिमला से 65 किमी दूर चीड़ के वन से घिरा हुआ एक पर्वतीय नगर है। 1  2 
नारकण्डा हिमालय की गोद में बसा एक छोटा शहर है जो अपनी प्राकृतिक सुन्दरता और भारत के सबसे पहले स्कीइंग स्थल  के लिए जाना जाता है। नारकंडा समुद्र तल से 2,700 मीटर की ऊंचाई पर बसा है, जिसके चारों ओर पर्वत की शृंखला और हरियाली है। इस जगह को 'फलों का कटोरा' भी कहा जाता है। यहां पर आप स्कीइंग के साथ-साथ ट्रैकिंग का आनन्द भी ले सकते हैं। यहाँ जंगली चीड़ के पेड़, लैवेंडर के सफ़ेद फूल भी देखने को मिलते हैं। इसलिए नारकंडा पूरे वर्ष पर्यटकों के लिए आकर्षण का केन्द्र बना रहता है। नारकंडा की सड़कों पर आपको चेरी, सेब और देवदार के पेड़ देखने को मिल जाएंगे। साथ ही ठानेधार नामक स्थान सेब के बगीचों के लिए प्रसिद्ध है। जिन्हें बर्फ़ और पहाड़ों के बीच अच्छा लगता है वह कोटगढ़ घाटी को देखने आते हैं।
नारकंडा की सबसे प्रसिद्ध जगहों में से एक है हाटू शिखर। इस जगह पर हाटू माता का मंदिर है। यह सबसे ऊंचाई पर स्थित है जो कि समुद्र तल से करीब 12,000 फुट ऊपर है। इस मंदिर के बारे में ऐसा माना जाता है कि रावण की पत्नी मंदोदरी हाटू माता की भक्त थीं और उन्होंने ही इस मंदिर को बनवाया था। यहां पर आप हिमालय की सभी दिशाओं का दर्शन कर सकते हैं। यह नारकंडा से 6 कि.मी. दूर है। इसके साथ ही इस जगह पर आप स्कीइंग का भी आनंद ले सकते हैं।
हाटू शिखर के पास में ही भीम का चूल्हा भी है जो कि हाटू मंदिर से 500 मीटर आगे है। इनके बारे में कहा जाता है कि पांडवों को जब अज्ञातवास मिला था तो वह चलते-चलते इसी जगह पर रूके थे और खाना भी यहीं बनाया था। 
नारकंडा का बाज़ार उतना ही है जितनी की एक सड़क। इस बाज़ार में छोटी-छोटी दुकानें हैं जिनमें छोले-पूरी से लेकर कीटनाशक दवाइयां मिलती हैं। 
राष्ट्रीय राजमार्ग 5 यहाँ से गुज़रता है। शिमला से नारकंडा 2 घंटे में पहुंच सकते हैं। शिमला से नारकंडा की दूरी केवल 65 किलोमीटर है। विमान से निकटतम एयरपोर्ट भुंतर पहुंच सकते हैं। भुंतर से नारकंडा की दूरी लगभग 82 कि.मी. है। रेलगाड़ी से पहुँचने के लिए सबसे निकट का रेलवे स्टेशन शिमला है। कोटगढ़ और ठानेधार नारकंडा से 17 कि.मी. की दूरी पर हैं।
