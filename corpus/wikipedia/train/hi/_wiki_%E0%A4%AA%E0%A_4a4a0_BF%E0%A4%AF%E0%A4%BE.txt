पश्चिमी शिया राजवंश  जिसे तान्गूत साम्राज्य  भी कहा जाता है पूर्वी एशिया का एक साम्राज्य था जो आधुनिक चीन के निंगशिया, गांसू, उत्तरी शान्शी, पूर्वोत्तरी शिनजियांग, दक्षिण-पश्चिमी भीतरी मंगोलिया और दक्षिणी मंगोलिया पर सन् १०३८ से १२२७ ईसवी तक विस्तृत था। तान्गूत लोग तिब्बती लोगों से सम्बंधित माने जाते हैं और उन्होंने चीनी लोगों का पड़ोसी होने के बावजूद चीनी संस्कृति नहीं अपनाई। तिब्बती और तान्गूत लोग इस साम्राज्य को मिन्याक साम्राज्य  बुलाते थे। तान्गुतों ने कला, संगीत, साहित्य और भवन-निर्माण में बहुत तरक्की की थी। सैन्य क्षेत्र में भी वे सबल थे - वे शक्तिशाली लियाओ राजवंश, सोंग राजवंश और जिन राजवंश  का पड़ोसी होते हुए भी डट सके क्योंकि उनका फ़ौजी बन्दोबस्त बढ़िया था। रथी, धनुर्धर, पैदल सिपाही, ऊँटों पर लदी तोपें और जल-थल दोनों पर जूझने को तैयार टुकड़ियाँ सभी उनकी सेना का अंग थीं और एक-साथ आयोजित तरीक़े से लड़ना जानती थीं। 1 
इन सब के बावजूद, आगे चलकर तान्गूत साम्राज्य पर युआन राजवंश स्थापित करने वाले मंगोल लोगों के घातक हमले हुए जिसमें तान्गूतों के बहुत से लिखित दस्तावेज़ और अधिकतर इमारतें ध्वस्त हो गई। इस कारणवश तान्गूतों पर अनुसन्धान कर रहे इतिहासकारों और भाषावैज्ञानिकों को काफ़ी दिक्क़तें होती हैं और इस साम्राज्य और उसके संस्थापकों के बारे में बहुत से प्रश्न हैं जिनपर कभी न अंत होने वाले विवाद जारी रहते हैं।
तान्गूत लोग अपनी तान्गूत भाषा बोलते थे, जो तिब्बती भाषा के समीप एक तिब्बती-बर्मी भाषा-परिवार की सदस्य थी। उन्होने चीनी भावचित्रों की देखा-देखी अपनी एक चित्रलिपि पर आधारित लिपि बना ली थी जिसमें वे तान्गूत भाषा लिखा करते थे। वे अपने साम्राज्य को औपचारिक रूप से 'श्वेत और उच्च महान शिया राज्य'  बुलाते थे। अनौपचारिक रूप से वे इसे 'मि-न्याग' कहते थे लेकिन चीनी स्रोत उन्हें 'पश्चिमी शिया'  बुलाते थे जो नाम बाद में पाश्चातीय विद्वान इस्तेमाल करने लगे। 2 
