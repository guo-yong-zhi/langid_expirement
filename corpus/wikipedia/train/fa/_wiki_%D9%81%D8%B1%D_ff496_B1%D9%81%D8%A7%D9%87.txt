فروشگاه زنجیره ای رفاه، مجموعه‌ای از فروشگاه‌های زنجیره‌ای کالاهای مصرفی در سطح ایران است.
شرکت فروشگاه‌های زنجیره‌ای رفاه  در سال ۱۳۷۴ به ثبت رسید و فعالیت خود را آغاز کرد. ۱  این فروشگاه در سال ۱۳۹۹ دارای ۷۰۰ فروشگاه قطعی در شهرهای مختلف ایران می‌باشد، که اساساً کالاهای مصرفی تهیه و به عموم مشتریان ارائه می‌کنند.
این شرکت در ۳۱ خرداد ۱۴۰۲ و بدون اطلاع قبلی، تعداد قابل توجهی از نیروهای خود را به دلیل «مشکلات اقتصادی» اخراج کرد.
ترکیب سهام فروشگاه‌های زنجیره‌ای رفاه به عنوان یک شرکت خصوصی تلقی می‌شود و به صورت سهامی عام در بورس عرضه شده‌است و بیشترین میزان سهام آن در اختیار بانک‌های ملی، صادرات، ملت، تجارت، سپه و سازمان زمین و مسکن و بیمه ایران و بیمه مرکزی و شهرداری تهران و بعضی شهرداری‌های دیگر بوده‌است ۲ 
در بهمن سال ۹۵ شرکت سپهر نوید آفرین بلوک ۱۰٫۸ درصدی سهام بانک ملت را خریداری نمودند. ۳  در اسفند ماه سال ۹۵ نیز همین شرکت بلوک ۹٫۴۷ درصدی بانک تجارت را خریداری نمودند. ۴  همچنین ۳۰ هزار سهام دار خرد نیز صاحب سهام فروشگاه‌های زنجیره‌ای رفاه هستند. ۵ 
شرکت فروشگاه‌های زنجیره‌ای رفاه در تمامی استان‌های کشور دارای شعب فعال بوده و تعداد نیروی کار آن با احتساب شرکت‌های زیرمجموعه در سال ۱۳۹۹ به حدود ۱۱۰۰۰ نفر در ۷۳۰ شعبه می‌رسد. ۶  ۷ 
نسل جدید فروشگاه‌های رفاه در سه سطح با ماموریت‌های مختلف طراحی شده‌اند، رفاه اکسپرس در مساحت ۲۰۰ تا ۱۰۰۰ متر مربع با هدف عرضه سریع و تأمین فوری نیازهای ابتدایی است، رفاه اکسترا در مساحت ۱۰۰۰ تا ۲۵۰۰ متر مربع با هدف تأمین نیازهای خوراکی با تنوع بیشتر است و رفاه هایپر در مساحت ۲۵۰۰ تا ۱۰۰۰۰ متر مربع که در کنار عرضه مواد خوراکی لوازم خانگی، پوشاک، لوازم اداری و… ارائه می‌دهد. ۸ 
