Founded    =  ۱۳۴۹
بیمارستان گلستان اهواز در منطقه گلستان شهر اهواز واقع شده و بیمارستانی دانشگاهی/آموزشی است که در سال ۱۳۴۹ تأسیس و در حال حاضر ۶۱۵ تخت دایر دارد.
در سال ۱۳۳۶ وزارت گمرک وقت در صدد تهیه بیمارستانی برای خدمات رسانی به کادر شاغل خود در منطقهٔ خوزستان برآمد. لکن علیرغم گذشت چند سال از آغاز اجرای پروژه، به دلیل آنکه تعداد کارکنان ادارهٔ گمرک در منطقهٔ خوزستان از ۵۰۰ نفر تجاوز نمی‌کرد، برای تأمین خدمات درمانی این تعداد پرسنل نظر وزارت گمرک تغییر کرد و صلاح را در قرار داد بستن با یک بیمارستان خصوصی یا دولتی دید، پس به همین جهت برای فروش این ساختمان نیمه کاره با سازمان بیمه‌های اجتماعی وارد مذاکره شد. اما قبل از انعقاد قرار داد، دانشگاه جندی شاپور اهواز به دلیل اینکه این ساختمان در زمین‌های  منتسب به این دانشگاه پی ریزی شده بود از ادارهٔ گمرک شکایت کرد و در این کشمکش دانشگاه علوم پزشکی پیروز و ترتیب واگذاری آن داده شد.
دانشگاه فضای موجود را به صورت یک واحد آموزشی درمانی، در نظر گرفته و در نقشه تغییرات اساسی داده و آن را اجرا نمود. اما متأسفانه تغییرات سریع در کادر مدیریت و اعمال نظرات گوناگون در روند ادامهٔ ساخت واجرای نقشه، ۱۳ سال کار را به تعویق انداخت وبودجه هنگفتی را مصروف خود گرداند.
پس از طی حدود ۱۳ سال کار و تلاش مداوم و تنوع آراء و عقاید در مدیران، بالأخره در تاریخ دوازدهم شهریور ۱۳۴۹ افتتاح پروژه به مدیریت وقت دانشگاه علوم پزشکی محول گردید.
اما باز هم این امر محقق نشد چرا که در آن زمان بیمارستان گلستان به ساختمان متروکه مبدل گشته بود که تجهیزات ولوله کشی‌های داخل آن پوسیده شده بود و بعلت جاری شدن سیل در ساختمان بسیاری از تأسیسات آن از بین رفته بود.
بالأخره پس از ۴۵ روز جدیت وکار مداوم، در مورخ ۲۷ مهر ۱۳۴۹ به صورت آزمایشی اولین بیمار در بخش پذیرفته شد و از آن زمان تا به امروز تلاش این مرکز در امر خدمت رسانی به مراجعین محترم و همچنین به موازات آن آموزش کادر پزشکی و درمانی ادامه دارد.
این مرکز هم‌اکنون به استثناء گروه‌های حلق، گوش و بینی، چشم، زنان و زایمان، ارتوپدی و دندانپزشکی، از سایر رشته‌های درمانی اعم از عمومی، تخصصی و فوق تخصصی بهره می‌جوید. قابل توجه است که بخش‌های بسیار مهم پاراکلینیکی و فوق تخصصی همچون رادیوتراپی، طب هسته‌ای،MRI، جراحی قلب، شتابدهنده خطی و پیوند کلیه نیز در این مرکز فعالیت مستمر و چشمگیر دارند.
رشته‌های تخصصی و فوق تخصصی موجود در بیمارستان گلستان اهواز عبارتند از: داخلی، روماتولوژی، جراحی، جراحی قلب، کودکان، اورژانس، جراحی مغز و اعصاب، ارولوژی، روانپزشکی، نورولوژی، قلب و عروق، نفرولوژی، رادیوتراپی و انکولوژی، پزشکی هسته ای، ارتوپدی و بیهوشی
 ۱ 
این بیمارستان در زمینهٔ استقرار نظام حاکمیت بالینی موفق عمل کرده و در نخستین جشنواره حاکمیت بالینی که در بهمن ماه سال ۱۳۹۰ در تهران و با حضور وزیر بهداشت برگزار شده بود همراه با دو بیمارستان دیگر از استان خوزستان حائز رتبه برتر شدند.
این یک مقالهٔ خرد  بیمارستان است. می‌توانید با گسترش آن به ویکی‌پدیا کمک کنید.