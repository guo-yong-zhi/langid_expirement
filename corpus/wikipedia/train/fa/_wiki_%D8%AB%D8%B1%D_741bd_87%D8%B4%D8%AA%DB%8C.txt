ثریا بهشتی با نام اصلی ثریا شهسواری  هنرپیشۀ تئاتر و سینمای اهل ایران بود.
ثریا شهسواری در کرمانشاه به دنیا آمد و پیش از اتمام تحصیلات متوسطه و در ۱۶ سالگی  فعالیت هنری خود را با بازی در نمایش‌های لاله‌زار آغاز نمود. ثریا با دعوتِ محمد علی فردین پا به عرصه سینما گذاشت و با بازی در فیلم خوشگل خوشگلا به کارگردانی فردین در سال ۱۳۴۴ فعالیت سینمایی‌اش را آغاز کرد. از بازی‌های برجستهٔ وی می‌توان به نقش «طاووس» در فیلم حسن کچل اولین اثر سینمایی علی حاتمی و نقش‌های کمدی مقابل تقی ظهوری اشاره کرد. او اکثراً در نقش‌های مکمل ظاهر می‌شد. آخرین کار سینمایی بهشتی، بازی در فیلم خاطرخواه بود و پس از آن تا زمان درگذشتش در هیچ فیلمی دیده نشد.
او یکی از بازیگران سرشناس نقش‌های مکمل سینمای دهه چهل و پنجاه شمسی در ایران بود و طرفداران بسیاری در بین تماشاگران و علاقه‌مندان سینمای فارسی داشت.
ثریا در سال ۱۳۵۰ با رضا درفشان ازدواج کرد که حاصل این ازدواج یک پسر بود.
ثریا بهشتی شب سه‌شنبه ۶ بهمن ۱۳۹۴ در ۷۲ سالگی در بیمارستان امام خمینی تهران درگذشت. وی در قطعه ۳۰۵ ردیف ۱۴۶ شماره ۳۲ بهشت زهرا به خاک سپرده شد.
این یک مقالهٔ خرد  بازیگر است. می‌توانید با گسترش آن به ویکی‌پدیا کمک کنید.