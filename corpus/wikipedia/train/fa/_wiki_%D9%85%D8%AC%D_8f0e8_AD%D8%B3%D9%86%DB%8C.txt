مجید محسنی  بازیگر تئاتر سینما و رادیو، نویسنده و کارگردان سینمای ایران بود
از نوجوانی در کنار برادرش حسین محسنی که یازده سال از او بزرگتر بود بازیگری در نمایش‌های مختلف را شروع کرد و پس از فعالیت در نمایش‌های بسیاری به عنوان پیش پرده خوان، در سال ۱۳۱۸ اولین تجربه بازیگری حرفه‌ای خود را در نمایشی به نام سالومه بر صحنه تئاتر اجرا کردو سپس سال ۱۳۲۶ با بازی در یک فیلم تبلیغاتی بازیگری مقابل دوربین را نیز شروع کرد. ازسال ۱۳۳۰ به‌طور جدی کار در سینما را با فیلم خواب‌های طلایی به کارگردانی معزدیوان فکری آغاز کرد. چند سال بعد مجید محسنی یکی از بهترین هنرمندان رادیو هم بود. او خالق شخصیت  عمقُلی صمد  در رادیو ایران طی سال‌های ۱۳۳۴ تا ۱۳۴۲ بود. در بازیگری با پشتکار و خستگی ناپذیری بسیار فعالیت می‌کرد. دو دوره  نماینده مردم دماوند در مجلس شورای ملی شد ۱۳۴۲–۱۳۴۸ و در سال ۱۳۴۸ به عنوان مشاور فرهنگی سازمان رادیو و تلویزیون ملی ایران تعیین گردید. چندی پس از انقلاب فیلم «پرستوها به لانه بازمی‌گردند» - محصول ۱۳۴۲ - که بازیگر اصلی و نویسنده و کارگردان و تهیه‌کننده اش بودبا پوستر و پلاکارد جدید در سینماهای تهران اکران شد.
ایشان با همکاری جمعی از هنرمندان  استودیو دوبلاژ مهرگان فیلم را تأسیس کرد که تا سال ۱۳۶۰ فعال بود. مجید محسنی بعد از انقلاب تا زمان فوت با جدیت مسائل و اتفاقات هنری را دنبال می‌کرد و تا پایان زندگی اش از علائق هنری دست نکشید.
در سال ۱۳۶۸ در نمایش خداحافظ روی صحنه رفت. این نمایش آخرین کار این هنرمند بود و او در پانزدهم تیرماه ۱۳۶۹ درگذشت. 
