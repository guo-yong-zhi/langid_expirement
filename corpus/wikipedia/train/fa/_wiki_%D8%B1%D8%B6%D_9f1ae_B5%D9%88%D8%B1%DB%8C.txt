
رضا منصوری  فیزیکدان، اخترشناس ، سیاست‌گذار علم و استاد بازنشستهٔ دانشکدهٔ فیزیک دانشگاه صنعتی شریف است. زمینهٔ پژوهشی او گرانش، نسبیت عام و کیهان‌شناسی است. او در دورهٔ دوم ریاست جمهوری محمد خاتمی معاون پژوهشی وزارت علوم، تحقیقات و فناوری بود. ۱ 
رضا منصوری دیپلم خود را در سال ۱۹۶۵ از دبیرستان رهنمای تهران گرفت و سپس تحصیلات کارشناسی خود را در دانشکده فنی دانشگاه تهران به پایان رساند و به علت علاقه به رشته نجوم راهی دانشگاه وین شد و در سال ۱۳۵۱ مدرک دکترای نجوم خود را دریافت کرد. وی در سال ۱۹۷۲ دکتری خود را در فیزیک اخذ کرد. رضا منصوری تا سال ۱۹۷۷  استادیار دانشگاه وین بود و پس از انقلاب به ایران بازگشت و در دانشکدهٔ فیزیک دانشگاه شریف مشغول فعالیت شد. ۱ 
منصوری به همراه رومن اولریش سکسل نظریهٔ آزمون نسبیت را ارائه کرده‌است. همچنین تحقیقاتی در زمینهٔ گرانش، نسبیت عام، سیاهچاله‌ها و کیهان‌شناسی انجام داده‌اند. رضا منصوری در سال ۱۳۵۸ به ایران بازگشت و به عضویت هیئت علمی دانشگاه صنعتی شریف درآمد. او یکی از بنیان‌گذاران پژوهشگاه دانش‌های بنیادی و مرکز تحصیلات تکمیلی در علوم پایه زنجان و مرکز نشر دانشگاهی است. همچنین فعالیت‌هایی هم در فرهنگستان زبان و ادب فارسی داشته‌است. او از بنیان‌گذاران انجمن فیزیک ایران پس از انقلاب است و چند دوره ریاست آن را نیز برعهده داشته‌است.
رضا منصوری از سال ۱۳۶۱ و به مدت ۲۵ سال مدیر مسئول مجلهٔ فیزیک مرکز نشر دانشگاهی و از آغاز انتشار ماهنامه نجوم در سال ۱۳۷۰، تاکنون مدیر مسؤول این ماهنامه بوده‌است. منصوری یکی از پیشگامان همکاری ایران با سرن  در پروژهٔ ال‌اچ‌سی بوده‌است. ۲ 
او تا زمستان ۱۳۹۴ مجری طرح رصدخانه ملی ایران بود اما در همان زمان توسط محمدجواد لاریجانی از این پست برکنار شد. ۳ 
رضا منصوری دروس کیهان‌شناسی و نسبیت خاص و عام را در دانشگاه صنعتی شریف به دانشجویان کارشناسی، کارشناسی ارشد و دکترا تدریس کرده‌است.
رضا منصوری هم چنین برای نخستین بار درس جدیدی با عنوان مبانی تفکر در علوم فیزیکی را در دانشگاه کاشان و دانشگاه صنعتی شریف طراحی و تدریس کرده‌است.
رضا منصوری با ارائهٔ مستندات قابل توجه معتقد است که محمود حسابی تنها یک فیزیکدان عادی است و تمامی آنچه ایرج حسابی در نوشته‌هایش پیرامون مراوده حسابی با بزرگان علم فیزیک و کارهای وی در فیزیک، تصویر کرده دروغ و اوهام است. هم چنین نظریه ای که ایرج حسابی آن را تئوری بی‌نهایت بودن ذرات نامیده‌است، تنها یک مقالهٔ پیرامون گرانش و نسبیت بوده که توسط آقای سینج، داور مقاله  رد می‌شود. هم چنین بیشتر داستان‌ها راجع به او مانند همکاری با آلبرت آینشتاین ساخته فرزند وی است و حسابی آنگونه که منصوری از خود او شنیده تنها یک ملاقات کمتر از پانزده دقیقه در وقت ملاقات‌های عمومی آینشتاین داشته‌است. ۴  ۵ 
رضا منصوری هم چنین از منتقدان جایزه مصطفی است. او استدلال دارد در حالی که نظام پژوهشی در کشور با مشکلات بسیاری روبرو است و بسیاری از پژوهشگران داخل کشور درگیر کمبودهای مالی هستند اعطای این جایزه توسط دولت و نظام سیاسی حاکم به پژوهشگران خارجی، موجه نیست.
رضا منصوری این انتقاد را بر همایش چهره‌های ماندگار دارد که تنها اجتماع علمی هر رشته‌ای در هر کشور یا جهان تعیین می‌کند که اعتبار یک چهرهٔ علمی یا فرهنگی و هنری تا چه اندازه است. اما در فضای آموزشی و پژوهشی کشور ما که اجتماع علمی به آن مفهوم دقیق که در جهان حاکم است، وجود ندارد، این صلاحیت چهره‌ها با نگاه‌های سیاسی یا توسط نهادهای سیاسی مانند صدا و سیما تعیین می‌شود که پذیرفتنی نیست.
بسیاری از افراد و رسانه‌های حکومتی منصوری را متهم می‌کنند که در دورهٔ معاونتش، سنت مقاله زدگی را باب کرده‌است و ضربه ای به نظام آموزشی و پرورشی کشور زده‌است. منصوری بارها در پاسخ گفته‌است که در آن مقطع آمار مقاله نویسی پژوهشگران کشور در نشریات بین‌المللی بسیار پایین بود و باید دانشگاهیان را به مقاله نوشتن که منصوری آن را اصطلاحاً مشق علم نامیده‌است تشویق کرده و اعتماد به نفس آنان را برای حضور در اجتماع علم جهانی بالا برد. او تصریح دارد که این سیاست مناسب و مقطعی برای آغاز الزامی بود و بعدها باید سیاستگذاران علم کشور در فرایند تصحیح سیاست‌ها، سیاست شایسته و متناسب برای پیشبرد این فرایند را طراحی و اجرا کنند. با روی کارآمدن دولت احمدی‌نژاد، منصوری از وزارت علوم بیرون گذاشته شد و آن فرایند که او تصحیح سیاست می‌نامید، توسط مسئولان بعدی وزارت علوم پیگیری نشد.
برخی از مقاله‌های علمی: ۶  ۷  ۸  ۹ 
