صبا به تهنیت پیر می‌فروش آمد
که موسم طرب و عیش و ناز و نوش آمد
هوا مسیح نفس گشت و باد نافه گشای
درخت سبز شد و مرغ در خروش آمد
تنور لاله چنان برفروخت باد بهار
که غنچه غرق عرق گشت و گل بجوش آمد
بگوش هوش نیوش از من و بعشرت کوش
که این سخن سحر از هاتفم بگوش آمد	 
ز فکر تفرقه باز آی تا شوی مجموع
بحکم آنکه چو شد اهرمن سروش آمد	 
ز مرغ صبح ندانم که سوسن آزاد
چه گوش کرد که با ده زبان خموش آمد	 
چه جای صحبت نامحرمست مجلس انس
سر پیاله بپوشان که خرقه پوش آمد	 
ز خانقاه بمیخانه میرود حافظ 	 
مگر ز مستی زهد ریا بهوش آمد
۲۴۶۸
غزلی با مطلع «صبا به تهنیت پیر می‌فروش آمد»، غزل شمارهٔ ۱۷۵ از دیوانِ حافظ در تصحیحِ محمد قزوینی و قاسم غنی است.
محمدرضا شجریان در برنامهٔ شمارهٔ ۱۸۷ گلهای تازه از مجموعهٔ گل‌های رنگارنگ این غزل را در دستگاهِ ماهور اجرا کرده‌است.همچنین در برنامه موسیقی ایرانی که بطریق اف ام پخش میشد با همکاری بانو مرضیه در برنامه 113 این شعر را اجرا کرده است. ۲ 
