دیار اجدادی  مجموعه تلویزیونی اسپانیایی است که آیتور گابیلوندو آن را بر اساس رمان دیار اجدادی نوشتهٔ فرناندو آرامبورو ساخته‌است. این سریال توسط شرکت آلدئا مدیا ساخته شده و از شبکهٔ اچ‌بی‌او پخش می‌شود. این سریال داستان دو خانواده را می‌گوید که، با وجود رابطهٔ بسیار صمیمی‌شان در گذشته، در طی فعالیت‌های تروریستی سازمان اتا میانشان جدایی می‌افتد.
تریلر اولیهٔ این سریال ۱۲ مارس ۲۰۲۰ پخش شد. ۱  اما اکران سریال به‌خاطر شیوع بیماری کرونا به تعویق افتاد. تریلر دوم ۳۰ اوت ۲۰۲۰ منتشر شد. ۲  قسمت اول سریال در ۲۷ سپتامبر ۲۰۲۰ پخش خواهد شد. ۳ 
سریال 'دیار اجدادی' اقتباس تلویزیونی رمانی به همان نام به قلم فرناندو آرامبورو است. مضمون اصلی داستان مربوط می‌شود به اثرات فعالیت‌های تروریستی اتا در سرزمین باسک اسپانیا که بر هر دو طرف درگیری‌ها تأثیر منفی می‌گذارد و زندگی خوش را از مردم می‌گیرد.
داستان در مورد دو خانواده است که در گذشته ازهم جدایی‌ناپذیر بودند. بیتوری و میرن، زن‌های دو خانواده، و چاتو و خوشیان، شوهرانشان، با آنکه از طبقات اجتماعی مختلف بودند، رابطه‌ای صمیمی‌تر از خانواده داشتند. اما پس از ترور چاتو، شوهر بیتوری، به دست تروریست‌های سازمان اتا همه‌چیز عوض می‌شود. بیتوری و بچه‌هایش با میرن  قطع رابطه می‌کنند.
داستان از روزی شروع می‌شود که اتا پایان فعالیت‌های مسلحانهٔ خود را اعلام می‌کند و بیتوری که سال‌ها پیش از روستایشان نقل‌مکان کرد، تصمیم می‌گیرد به آنجا برگردد تا به پاسخ سؤالاتی دربارۀ قتل شوهرش برسد. ماجراهای آن دوران و آن دو خانواده در خلال فلش‌بک‌ها و خاطرات این افراد بازگفته می‌شود.
