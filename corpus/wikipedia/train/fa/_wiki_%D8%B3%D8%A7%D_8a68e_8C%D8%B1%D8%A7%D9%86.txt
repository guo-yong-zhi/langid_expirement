سازمان صنایع کوچک و شهرک‌های صنعتی ایران یک سازمان دولتی وابسته به وزارت صنعت، معدن و تجارت است که وظایف مربوط به حمایت و توسعه صنایع کوچک و مطالعه و سازماندهی احداث شهرک‌های صنعتی و نواحی صنعتی در ایران را بر عهده دارد. این سازمان دارای شرکت‌های استانی زیرمجموعه با عنوان «شرکت شهرک‌های صنعتی استان …» می‌باشد.
در مرداد ۱۳۴۳، «سازمان نواحی صنعتی ایران» تشکیل شد. ۱  در سال ۱۳۴۷، سازمان نواحی صنعتی و واحد صنایع کوچک سازمان مدیریت صنعتی ادغام و «سازمان صنایع کوچک و نواحی صنعتی ایران» وابسته به وزارت اقتصاد تشکیل شد. ۲  در دهه‌های ۱۳۴۰ و ۱۳۵۰، چندین شهرک و ناحیه صنعتی از جمله شهرک‌های صنعتی طوس، اصفهان، همدان و اهواز ایجاد شدند. همچنین چهار شهرک صنعتی البرز، باختران، کاوه و رشت به‌ترتیب در سال‌های ۱۳۴۷، ۱۳۵۰، ۱۳۵۲ و ۱۳۵۳ تأسیس شدند. ۳ 
با تصویب مجلس در سال ۱۳۵۴، این سازمان به «سازمان صنایع کوچک ایران» وابسته به وزارت صنایع و معادن تبدیل گردید. ۴ 
اوایل سال ۱۳۶۲، بر اساس تبصره ۷۶ قانون بودجه و با تصویب هیئت وزیران، سازمان صنایع کوچک در وزارت صنایع ادغام شد ۵  و سپس با تصویب مجلس در اسفندماه این سال، «شرکت شهرک‌های صنعتی ایران» وابسته به وزارت صنایع تشکیل شد. ۶  این شرکت در دو دهه فعالیت خود، بیش از ۴۰۰ شهرک صنعتی تأسیس نمود. ۷ 
در پی تصویب «قانون تمرکز امور صنعت و معدن و تشکیل وزارت صنایع و معادن» توسط مجلس در دی‌ماه ۱۳۷۹ و طبق مادهٔ ۸ آن، مقرر شد سازمانی با عنوان «سازمان صنایع کوچک ایران» به‌منظور حمایت از صنایع کوچک بخش غیردولتی تشکیل شود. ۸  اساسنامه این سازمان در فروردین ۱۳۸۰ توسط هیئت وزیران تصویب و سازمان به‌صورت مؤسسه دولتی وابسته به وزارت صنایع و معادن تشکیل شد. ۹ 
اوایل سال ۱۳۸۴ با تصویب شورای‌عالی اداری، وظایف اجرایی-حمایتی سازمان صنایع کوچک ایران به شرکت شهرک‌های صنعتی منتقل شد و عنوان آن به «سازمان صنایع کوچک و شهرک‌های صنعتی ایران» تغییر یافت و مقرر شد سازمان به‌صورت شرکت دولتی اداره شود. همچنین وظایف مربوط به سیاست‌گذاری و تنظیم مقررات در زمینهٔ صنایع کوچک به بخش ستادی وزارت صنایع و معادن منتقل شد. ۱۰  اساسنامه سازمان در تیرماه ۱۳۸۴ توسط هیئت وزیران تصویب شد که بر اساس آن، این سازمان یک شرکت مادرتخصصی و سهامی خاص محسوب می‌شود. ۱۱ 
در پی تصویب «قانون حمایت از ایجاد نواحی صنعتی روستایی» توسط مجلس در پاییز ۱۳۸۴ ۱۲  و تصویب آیین‌نامه اجرایی این قانون توسط هیئت وزیران در آذر ۱۳۸۵، ۱۳  نواحی صنعتی روستایی از وزارت جهاد کشاورزی به این سازمان منتقل شد. همچنین «صندوق ضمانت سرمایه‌گذاری صنایع کوچک» به‌منظور توسعه سرمایه‌گذاری در این حوزه تشکیل شد. ۱۴ 
با تصویب مجلس در اسفند ۱۳۸۹، این سازمان به‌عنوان سازمان توسعه‌ای تعیین شد. ۱۵ 
سازمان دارای سه رکن مجمع عمومی، هیئت مدیره و بازرس  است. مجمع عمومی متشکل از وزیر صنعت، معدن و تجارت ، وزیر جهاد کشاورزی، وزیر راه و شهرسازی، وزیر نیرو، وزیر امور اقتصادی و دارایی و رئیس سازمان برنامه و بودجه کشور می‌باشد. هیئت مدیره نیز مرکب از ۵ نفر به انتخاب مجمع عمومی است. مدیرعامل سازمان از بین اعضای هیئت مدیره با پیشنهاد وزیر صمت و تصویب مجمع عمومی انتخاب می‌شود و رئیس هیئت مدیره و معاون وزیر صمت محسوب می‌گردد. ۱۱ 
