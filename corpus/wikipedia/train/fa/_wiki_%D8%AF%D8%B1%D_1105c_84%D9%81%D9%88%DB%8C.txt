دراکو مالفوی  یکی از شخصیت‌های اصلی رمان و مجموعه داستان‌های هری پاتر نوشته جی کی رولینگ است. او پسری بور با چشمانی خاکستری رنگ است. پدر او لوسیوس مالفوی یک مرگ‌خوار اصیل است؛ و مادر او نارسیسا بلک یک اصیل‌زاده از خاندان بلک است. خاله او بلاتریکس لسترنج به مدت سیزده سال در زندان آزکابان بود که بعد از آنجا فرار کرد و در آخر به دست مالی ویزلی کشته شد.
دراکو مالفوی یک اصیل‌زادهٔ پولدار و زیبا است او در ۱۱ سالگی به هاگوارتز فرستاده می‌شود تا جادوگری را به خوبی یاد بگیرد.
دراکو در ۱۶ سالگی یک مرگ‌خوار می‌شود و از سوی لرد ولدمورت مأموریت می‌یابد که آلبوس دامبلدور را بکشد و مرگ‌خواران لرد سیاه را به هاگوارتز ببرد. اما به دلیل اینکه قلب کاملاً سیاهی ندارد و ناخواسته این سرنوشت برای مجازات بی‌رحمانه پدرش توسط لردسیاه دارد و نمی‌خواهد آسیبی به دامبلدور بزند فقط می‌تواند دامبلدور را خلع سلاح کند؛ که در پی این موضوع ابرچوبدستی آلبوس دامبلدور به مالکیت او در می‌آید؛ که بعد از آن هری پاتر بدون آنکه خودش بداند با خلع سلاح کردن دراکو مالفوی مالک ابرچوبدستی می‌شود. در انتهای مجموعه وی زنده مانده و با آستوریا گرین‌گراس، یک اصیل زاده اسلیترینی ازدواج می‌کند و آنها صاحب فرزندی به نام اسکورپیوس مالفوی می‌شوند که از لحاظ ظاهری به پدرش تشابه دارد.
دراکو و هری پاتر برای اولین بار در ردافروشی خانم مالکین یکدیگر را ملاقات می‌کنند و از نظر هری دراکو به شدت به پسرخاله او یعنی دادلی شباهت دارد. در قطار هاگوارتز، دراکو مجدداً به ملاقات هری می‌آید و به او پیشنهاد دوستی می‌دهد اما از آنجایی که هری از رفتار دراکو با دوست کم‌بضاعت او یعنی رون ویزلی ناراحت می‌شود پیشنهاد دوستی او را رد می‌کند. اما در فیلم اولین بار هری پاتر و دراکو مالفوی همدیگر را در هنگام گروهبندی در مدرسه هاگوارتز ملاقات می‌کنند. همچنین دراکو به علت اینکه هری در مرکز توجه دیگران است و کسی به اصیل‌زاده‌ای مثل او توجه نمی‌کند نفرتی را
در دلش نسبت به هری پرورش می‌دهد. دراکو در گروه اسلایترین به همراه دوستانش یعنی کراب، گویل، نات و پارکینسون گروهبندی می‌شود. پدران کراب و گویل نیز مانند پدر او مرگ‌خوار هستند و این مهم‌ترین دلیل دوستی بین آنها است که در داستان هری پاتر و جام آتش این موضوع مشخص می‌شود. دراکو در هاگوارتز همیشه به پرفسور سوروس اسنیپ اعتماد دارد زیرا او دوست صمیمی پدرش است و از کودکی با او ارتباط صمیمانه‌ای داشته‌است. در آینده دراکو با آستوریا گرین‌گراس ازدواج می‌کند و صاحب پسری به نام اسکورپیوس می‌شود.
