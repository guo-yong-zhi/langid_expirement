Tintagel Castle (Kornisk Dintagel, der betyder "fort ved indsnævring", er et middelalderslot på halvøen Tintagel Island op til landsbyen Tintagel på Cornwall i England. Området blev muligvis brugt af romerne i England, da der er fundet en del genstande fra romertiden på halvøen, men der er endnu ikke fundet tegn på romerske bygninger. Området var befæstet i den tidlige middelalder, hvor det sandsynligvis var et af tre sæsonbestemte boliger for kongen af Dumnonia. Der blev opført en borg af Richard, jarl af Cornwall i 1200-tallet, efter Cornwall var blevet en del af kongeriget England. Den gik senere i forfald og blev ruin. Arkæologiske undersøgelser begyndte i 1800-tallet, hvor det blev en turistattraktion, og besøgende kom for at se ruinerne af Richards borg. I 1930'erne afslørede udgravninger omfattende spor efter bebyggelse med høj status og handelsforbindelser til Middelhavet i den sene romerske periode. 1 
Borgen har længe været forbundet med Kong Arthur. Det begyndte allerede i 1100-tallet, da Geoffrey af Monmouth beskrev Tintagel som stedet, hvor Arthur blev undfanget, i sin fiktive beretning om Storbritanniens historie i Historia Regum Britanniae. Geoffrey skrev, at Arthurs far, kong Uther Pendragon, blev skjult af Merlins trolddom, så han lignede Gorlois, Hertug af Cornwall, og ægtemand til Igraine, Arthurs mor. 2 
Tintagel Castle har været en turistattraktion siden midten af 1800-tallet og bliver i dag drevet af English Heritage.
Koordinater: 50°40′06″N 4°45′39″V  /  50.6683°N 4.7608°V  / 50.6683; -4.7608
