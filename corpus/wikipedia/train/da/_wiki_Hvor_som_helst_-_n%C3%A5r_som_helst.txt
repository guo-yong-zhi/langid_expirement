Hvor som helst - når som helst er debutalbummet fra den danske popgruppe Sukkerchok, der blev udgivet den 4. maj 2009 på Universal Music. Albummet modtog i oktober 2009 guld for 15.000 eksemplarer af IFPI Danmark. 4  5 
Titelnummeret "Hvor som helst - når som helst" var titelmelodi til femte sæson af realityshowet Paradise Hotel på TV3. Gruppen deltog i Dansk Melodi Grand Prix 2009 med sangen "Det' det", der opnåede en tredjeplads. Begge singler opnåede en top 5-placering på hitlisten, og modtog guld for 15.000 solgte eksemplarer. 6  7 
Albummet fik en særdeles hårdhændet modtagelse af de danske anmeldere. Musikmagasinet Gaffa gav albummet én ud af seks stjerner, og skrev blandt andet, at albummet er "...en omgang sødsuppe og propper kandiserede synthesizere og trommemaskiner i halsen på lytteren – og vokaler, der bliver lige så flade som candyfloss i munden, i deres syntetiske indpakning." 3  Astrid Kirstine Dynesen fra DR gav ligeledes albummet én ud af seks stjener: "Musikalsk har vi at gøre med et rendyrket popalbum, der trækker hårdt på 80'er-kitsch. Forvent altså intet organisk eller originalt, – men derimod en ordentlig flok synthinficerede partynumre med tvivlsomt ørehænger-potentiale og i øvrigt så banale tekster, at man ikke helt ved om man skal grine eller græde". 8 
