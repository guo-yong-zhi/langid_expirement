Jens Henrik Sahl Henriksen  er en dansk klinisk fysiolog og nuklearmediciner, professor ved Københavns Universitet  og overlæge ved Hvidovre Hospital. Han er særlig kendt for udforskning af kredsløbet ved leversygdomme og bidrag til fysiologiens historie 1 .
Henriksen er søn af snedkermester Ejnar Henriksen og Christa Marie Luise Sahl. Efter studentereksamen fra Christianshavns Gymnasium påbegyndte han kemi-studiet ved Polyteknisk Læreanstalt, men skiftede hurtigt til at læse medicin på Københavns Universitet. Efter en tid som regensianer blev han læge i 1973, dr.med. i 1982, speciallæge i 1983 og professor i klinisk fysiologi & nuklearmedicin i 1994, som den første i lærestolen i dette speciale ved KU 1  2 . Han var overlæge ved Hvidovre Hospital fra 1984 til 2014 og fik i 2009 kandidateksamen i membranbiokemi, cellulær signalering og transduktion 1  2 . Henriksen startede forskerkarrieren hos lektor Gorm Wagner på Medicinsk Fysiologisk Institut, KU med at undersøge elektromekaniske egenskaber af glat muskulatur fra livmoder under forskellige hormonale tilstande 2 . Hos overlæge Kjeld Winkler på klinisk fysiologisk afdeling, Københavns Kommunehospital, opbyggede han et respirationsfysiologisk laboratorium og udførte avancerede væskeskintigrafiske målinger 2 . Efter studietur til USA introducerede Henriksen levervenekateterisation via lyske og halsvene på Hvidovre Hospital 2 . Hos overlæge Niels A. Lassen på Bispebjerg Hospital arbejdede han videre med transportkinetik 3 . I forbindelse med kredsløbsundersøgelser udviklede han i samarbejde med instrumentmager Leif Magnussen, firmaet Ole Dich, en speciel flerkanal-prøvetager med stor tids- og volumenpræcision til nøjagtige målinger af karrenes transportdynamik. Dette instrument har dannet basis for betydelig kredsløbsforskning gennem fire årtier.
Henriksen påviste som den første i 1976 det accelererede interne proteinkredsløb fra lever via lymfe til blodcirkulation ved leversygdom 4  5  6 . Et forhold, der har stor betydning for væskeophobning i bughulen og kapillærernes tilstand. Han opdagede i 1980 sammen med Helmer Ring-Larsen og Niels Juel Christensen den voldsomt øgede sympatiske nerveaktivitet ved skrumpelever og betydningen for kredsløbsregulation, nyrefunktion og væskeophobning i kroppen 7  8 . Henriksen målte i 1986 som den første den skæve blodfordeling med central- og arteriel underfyldning og overfyldning i bughule og i det perifere kredsløb hos patienter med leversygdom 9 . Konsekvenserne for den samlede cirkulation blev kortlagt ved avanceret kinetik 10  11  12  13 .
Henriksen påviste i 1989 og følgende år betydningen af en række nye peptidsignalstoffer for karrenes fyldning og kredsløbssvigt ved leversygdom 14  15  16 . Natriuretiske peptider og senere endotheliner blev undersøgt i samarbejde med Flemming Bendtsen, Søren Møller og Alexander L. Gerbes 17  10  18 . Han demonstrerede i 2002 tilstedeværelsen af elektromekanisk dyssynkroni i hjertet på leversyge patienter 19 . Dette har betydning for det hjertesvigt, som kan ses hos disse patienter. Henriksen har endvidere ydet væsentlige bidrag til patofysiologisk forskning, herunder metoder til bestemmelse af omsætning af hormoner og signalstoffer, bestemmelse af nyrefunktion og lungefunktion på patienter med leversygdom, cellebiologiske målinger af elektrolyttransport, videreudvikling af kredsløbskateterisation, volumen- og gennemblødningsmåling, ydet teoretiske bidrag til omsætnings-, kredsløbs-, og nyrekinetik, samt frekvensanalyse af hjertets elektriske og mekaniske aktivitet 14  18  20  21  22  23  24  25 . Henriksen har fra 1996 og frem skrevet en række fysiologihistoriske afhandlinger og biografier over engelske og danske fysiologer 26 .
Henriksen har været medlem af en række videnskabelige bestyrelser og formand for Selskabet for Teoretisk og Anvendt Terapi og Dansk Selskab for Klinisk Fysiologi og Nuklearmedicin. Han har været redaktør for Clinical Physiology og Scandinavian Journal of Clinical ond Laboratory Investigation, samt tilknyttet redaktionen af en række andre videnskabelige tidsskrifter 1 . Han har været gæsteforelæser og -forsker ved Massachusetts General Hospital, Department of Nuclear Medicine; Brompton Hospital, Respiratory Unit; Clinic y Provincial, Barcelona, Liver Unit; Toronto General Hospital, Department of Gastroenterology; University Hospital Katowice, Department of Gastroenterology; Tallinn General Hospital, Department of Gastroenterology; Institute of Cardiology, Kaunas; Kaunas University Hospital, Department of Cardiology; Institute of Physiology, Bergen 1  27 .
Jens H. Henriksen er tildelt Kommunitetet, Gårdejer af Stenløses legat, Klein-prisen, Niels A. Lassen-prisen og DSKFNM-ærespris 1  2  27 .
