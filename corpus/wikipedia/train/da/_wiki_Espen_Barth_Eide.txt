Espen Barth Eide  er en norsk politiker . Han var Norges udenrigsminister fra 2012 til 2013, hvor Børge Brende overtog pladsen.
Han er søn af jurist og menneskerettighedsekspert Asbjørn Eide og professor Wenche Barth Eide, og voksede op på i Oslo. Efter at have dimitteret fra Oslo katedralskole blev han cand.polit. i statsvidenskab ved Universitetet i Oslo i 1993. I 1991 var han udvekslingsstudent ved Det frie universitet i Barcelona i Spanien. Barth Eide var projektleder 1991–1993 og generalsekretær 1992–1993 i Europabevægelsen i Norge. I 1993 blev han forsker ved Norsk udenrigspolitisk institut , hvor han ledede FN-programmet 1996–2000 og afdelingen for international politik 2002–2005.
I sin ungdom tilhørte han kredsen omkring blandt andre Jens Stoltenberg, Ole Jacob Frich, Hanne Harlem og Turid Birkeland i [Majorstua AUF, som opnåede stor indflydelse i partiet. 1  I 1988 var Barth Eide politisk sekretær for Arbeiderpartiets bystyregruppe. Han var statssekretær i Norges Udenrigsministerium 2000–2001, Forsvarsministeriet 2005–2010 og Udenrigsministeriet 2010–2011, og har været betegnet som "en af de mægtigste politikere i det norske regeringsapparat." 2  Barth Eide var forsvarsminister fra 11. november 2011, og blev udnævnt til udenrigsminister i Jens Stoltenbergs anden regering den 21. september 2012. Han er bestyrelsesmedlem i Det europæiske socialdemokratiske parti fra 2001 og medlem af Arbeiderpartiets internationale udvalg.
Han blev kåret til "Morgendagens verdensleder" af World Economic Forum i 2003, og blev tildelt Norsk Petroleumsforenings studiefonds pris for en analyse af norske interesser i Nordområderne i 2005.
Espen Barth Eide blev  22. august 2014 udpeget som særlig udsending til Cypern for Generalsekretær for FN, Ban Ki-moon.
