VM i skak 1957 var en match om verdensmesterskabet i skak mellem den regerende verdensmester Mikhail Botvinnik fra Sovjetunionen og udfordreren, hans landsmand Vassilij Smyslov, som fandt sted i Moskva, Sovjetunionen 5. marts – 27. april 1957. Matchen galdt 24 partier med sejr til titelholderen ved uafgjort 12 – 12. Smyslov vandt matchen 12½ – 9½, og blev dermed den syvende verdensmester i skak.
Mikhail Botvinnik havde siddet på verdensmesterskabet siden VM i skak 1948 og havde begge de gange, han havde forsvaret titlen, beholdt den ved at spille uafgjort med udfordreren, senest mod Smyslov i 1954.
Oprindeligt havde man planlagt at skære størrelsen på kandidatturneringen ned til syv deltagere på grund af de høje udgifter til at afholde turneringen i 1953, som havde varet to måneder med 15 deltagere. Men efter kritik af, at man havde udelukket Smyslov, som havde spillet den forudgående VM-match, valgte man at inkludere ham, så deltagertallet nåede op på otte. Da syvendepladsen i interzoneturneringen i Göteborg i 1955 var blevet delt mellem Boris Spasskij, Miroslav Filip og Herman Pilnik valgte man at invitere alle tre, hvorved deltagertallet i kandidatturneringen nåede op på ti.
Turneringen fandt sted i Amsterdam i marts-april 1956.
Smyslov blev en ret sikker vinder af kandidatturneringen med 1½ points forspring for nummer to, Paul Keres, og vandt dermed retten til at møde Botvinnik i en match om verdensmesterskabstitlen. Turneringsresultaterne var som følger 2 :
Reglerne for matchen var de samme, man havde brugt i de forudgående VM-matcher: Bedst af 24 partier, mesteren beholder titlen ved uafgjort.
Botvinnik spillede uden sekundant, idet han frygtede, at der kunne være en læk, så Smyslov fik indblik i hans forberedte varianter. Det var en frygt, som stammede fra hans erfaringer fra matchen i 1954. 3 
Matchens dommer var den svenske stormester Gideon Ståhlberg.
