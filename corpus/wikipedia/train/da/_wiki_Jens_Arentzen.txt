Jens Arentzen  var en dansk skuespiller, instruktør, manuskriptforfatter og foredragsholder med mere end 50.000 publikummer om året.  
Arentzen havde sin filmdebut som den voksne Ulrik i tv-serien Matador. I 1979 uddannede han sig fra Aarhus Teaters Elevskole og senere på Den Danske Filmskoles manuskriptlinje.
Jens Arentzen kendes ligeledes fra en række biroller i film som De uanstændige, Midt om natten, Ballerup Boulevard og Dybt vand. På tv spillede han en af hovedrollerne i 1980'ernes populære tv-serie: Een gang strømer... Han har også medvirket i tv-serien Taxa i 1997 og kortfilmen Haletudsen fra 2004 og lagt stemme til tegnefilmfigurer i blandt andet tv-serien Dyrene fra Lilleskoven.
I 1995 debuterede han som instruktør på tv-filmen Lille John og fik i 2000 en Robert for sin novellefilm Solen er så rød.
Med en bred vifte af erfaring inden for film- og teaterbranchen underviste Jens Arentzen på de danske skuespillerskoler samt Den Danske Filmskole. Han har også udgivet Skuespillerens Værktøjer fra 2001, som er fire 30 minutters film om skuespillerteknik, produceret af Haslund Film / DR. Skuespillerens Værktøjer udkom i bogform på Forlaget Frydenlund i 2002.
I 2013 sendte DR2 fire afsnit af Erkendelsens Time. Her tager Jens Arentzen seeren med ind bag facaden hos danskere, der på overfladen ligner os andre, men som alle bærer rundt på en tung byrde. De fortæller hudløst ærligt om en barndom med alkohol, misbrug, overgreb og forladthed. Men også om styrke, livsvilje og en ufattelig evne til at overleve og til at give modgangen kamp til stregen.
