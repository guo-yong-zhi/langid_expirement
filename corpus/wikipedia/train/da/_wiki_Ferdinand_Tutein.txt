Frederik Christian Ferdinand Tutein  var en dansk godsejer og politiker.
Tutein var søn af Anna Eckard  og Peter Adolph Tutein . Han gik 1847 til søs og var 1848 frivillig herregårdsskytte, blev 1849 student og tog året efter Anden Eksamen samt studerede i nogle år retsvidenskab. 1 
Han ægtede 1868 Jensine Christine Ørtoft , datter af urmager Ørtoft i Sæby.
Hun var gift med en speciel mand der hed Ole Veed-fald da de mødte hinanden, men Tutein flyttede sammen med hende til Frederikshavn. Inden ægteskabet fik de to børn. I Hørmested Sogn hvor deres hjem lå fik de yderligere 11 børn. Nummer fire hed i øvrigt Alice Tutein og blev senere gift med Gustav Wied. 2 
1861-65 var han ejer af et fiskerietablissement i Skagen og blev derefter ejer af hovedgården Høgholt i Vendsyssel, men måtte 1899 opgive denne ejendom og blev 1903 klasselotterikollektør. Tutein var 1866 medstifter af «Dansk Forening til Lystsejlads» og dens første formand 1866-69; var 1887-94 formand for Hjørring Amts Landboforening, 1890-93 medlem af bestyrelsen for De Forenede Jyske Landboforeninger og 1889-95 af bestyrelsen for Det Kongelige Danske Landhusholdningsselskab.
1864 valgtes han som nationalliberal til Rigsrådets Folketing i Hjørring Amts 1. kreds  og genvalgtes 1865, men opnåede ikke valg 1864 i samme kreds til Rigsdagens Folketing. Derimod valgtes han hertil i juni 1866 og stemte for den gennemsete grundlovs endelige vedtagelse. I 1887 valgtes han på ny til Folketinget i Aalborg Amts 1. kreds  og genvalgtes 1890 og 1892, men måtte i september 1893 af helbredshensyn nedlægge sit valgbrev og søgte 1898 forgæves på ny valg i den. 
Som folketingsmand 1887-93 hørte han til det moderate Venstre og kom hurtigt til at spille en ret betydelig rolle; han blev allerede 1887 medlem af Finansudvalget og var dets ordfører 1890-93; ligeledes 1887-91 ordfører for loven om Landbohøjskolens ordning og 1891-92 formand for et udvalg om anlæg af jernbaner i Nørrejylland. 1 
