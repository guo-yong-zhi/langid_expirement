Rolf Bernt Thorsen  er en norsk tidligere roer og dobbelt olympisk medaljevinder.
Thorsen deltog første gang i de olympiske lege i 1984 i Los Angeles, hvor han stillede op i dobbeltsculler og sammen med makkeren Alf Hansen blev nummer ti. 1  Dette var noget skuffende, idet de havde vundet medaljer ved de tre foregående verdensmesterskaber . 2  Rolf Thorsens bror, Espen Thorsen, deltog også ved OL 1984, hvor han stillede op i dobbeltfireren, der blev nummer otte. 3 
Herefter skiftede Rolf Thorsen sammen med Alf Hansen til dobbeltfirer, hvor de øvrige roere var Lars Bjønness og Vetle Vinje. Disse fire vandt guld i 1985, bronze i 1986 og sølv i 1987 ved VM 2  og var dermed blandt favoritterne ved Ol 1988 i Seoul. Nordmændene indledte med at vinde i det indledende heat og fulgte op med sejr i semifinalen, mens de i finalen sluttede halvandet sekund efter de sejrende italienere, men sikrede sig sølvmedaljerne foran den østtyske båd. 4 
Efter OL 1988 vendte Thorsen tilbage til dobbeltsculleren, denne gang sammen med Bjønness, og de vandt VM i 1989. I 1991 stillede Thorsen op i singlesculler og vandt her VM-guld. 2  Til OL 1992 i Barcelona vendte Thorsen tilbage til dobbeltfireren, hvor han blev genforenet med Bjønness, mens Kjetil Undset og Per Sætersdal var nye i båden. Nordmændene vandt deres indledende heat og kvalificerede sig til finalen med en andenplads i semifinalen efter Italien. I finalen holdt de italienerne bag sig, men den tyske båd vandt med næsten to sekunders forspring til nordmændene, der dermed genvandt deres sølvmedaljer fra 1988. 5 
Efter OL 1992 vendte Thorsen og Bjønness sig igen til dobbeltsculleren, og i denne båd vandt de VM-sølv i 1992 og -guld i 1993. Thorsen tog  en sidste tørn i dobbeltfireren og afsluttede sin internationale karriere med VM-guld i denne båd. 2 
Tønness og Thorsen modtog i 1989 Morgenbladets guldmedalje for deres VM-guld samme år. 6 
