Yonkoma manga  er et format for tegneseriestriber med fire lige store billeder, oftest i lodret nedadgående rækkefølge. Afhængig af publikationen de bliver udgivet i, kan der dog også af og til være eksempler med en 2×2 opstilling, der så læses fra højre mod venstre. Yonkoma kan offentliggøres enkeltvis i f.eks. aviser, men de mere populære offentliggøres typisk flere sammen over 6-8 sider som kapitler i mangamagasiner for senere at blive samlet i bind. De enkelte yonkoma vil typisk have en afsluttende pointe, men ved at bringe flere sammen kan de også bruges til at fortælle små historier.
Ordet yonkoma kommer fra japansk, men stilen forekommer også udenfor Japan i de asiatiske lande og på det engelsksprogede marked.
Den første yonkoma blev lavet af Rakuten Kitazawa  i 1902. Den blev kaldet Jiji Manga og formodes inspireret af Frank Arthur Nankivell og Frederick Burr Opper. 1 
Traditionelt følger yonkoma en struktur kendt som Kishoutenketsu. Ordet er en sammensætning af følgende fire kanji:
Yonkoma forekommer i stort set alle slags publikationer i Japan, inklusive mangamagasiner, aviser, magasiner om spil og madlavning osv. Den enkelte yonkoma har som nævnt ofte en afsluttende pointe, men løbende udgivelser giver dog også mulighed for fortsættende historier. Nogle yonkoma beskæftiger sig også med alvorlige emner, men de fleste gør det dog med humor. Nogle almindelige mangaer bruger også af og til yonkoma som bonusmateriale, typisk ved afslutning af kapitler eller bind som en ikke-kanonisk vittighed til at supplere historien med. Modsat er der så også eksempler på yonkoma-serier, der supplerer med kapitler i mere traditionel mangaaform.
En del serier har også dannet basis for animeserier, heriblandt de nedenstående eksempler. Omsættelsen kan dog til tider være lidt af en udfordring med de i sagens natur hyppige pointer og korte kapitler, der skal forsøges kædet sammen i de typiske 25 minutters afsnit. Lykkes det kan det dog medføre stor popularitet for både anime og manga, sådan som det er sket for f.eks. Lucky Star og K-On!.
