Simon Steen-Andersen  er en dansk komponist, performer, instruktør og multimediekunstner.
Simon Steen-Andersen har studeret komposition hos Karl Aage Rasmussen, Mathias Spahlinger, Gabriel Valverde og Bent Sørensen i både Aarhus, Freiburg, Buenos Aires og København fra 1998 til 2006. Fra 2008 har han undervist i komposition ved Det Jyske Musikkonservatorium, og siden 2018 har han undervist på Hochschule der Künste Bern som professor på afdelingen for komposition- og musikteater. I 2016 blev han medlem af det tyske Akademie der Künste, og i 2018 blev han udpeget som medlem af det svenske Kungliga Musikaliska Akademien. Han bor i Berlin, Tyskland.
Simon Steen-Andersen er kendt for sine originale og kompromisløse kompositioner, som ofte eksisterer i spændingsfeltet mellem forskellige kunstarter, og han har opnået stor international anerkendelse for sit virke. Hans værker opføres over hele verden, og han har blandt andet modtaget værkbestillinger fra Ensemble Modern, Ensemble Recherche, Ensemble Musikfabrik, Percussion de Strasbourg, Jack Quartet, DR Symfoniorkestret, Göteborgs Symfoniorkester, SWR Symphonieorchester, Staatsoper Berlin, Opera national du Rhin og München Biennalen. 
Simon Steen-Andersens kompositioner spænder fra instrumental musik, som typisk involverer en række forskellige performative og elektroniske elementer til video-performances som Run Time Error  og musikteate. Blandt værkerne kan nævnes On And Off And To And Fro  for vibrafon, sopransaxofon, kontrabas og tre musikere med megafoner, Piano Concerto  for klaversolo, sampler, video og symfoniorkester; og TRIO  for symfoniorkester, kor, big band og video. 
Et værk, som er karakteristisk for Simon Steen-Andersens måde at udfordre de etablerede konventioner, er Black Box Music  for slagtøjssolist forstærket kasse, sinfonietta og video, som modtog Nordisk Råds Musikpris i 2014 1  2  I værket er slagtøjssolisten og dirigenten én og samme person, som dirigerer stykket med hænderne i den forstærkede 'black box'. Ensemblet er placeret i tre grupper rundt om publikum, mens scenen udgøres af en videoprojektion af dirigentens hænder i den sorte box - en klassisk teaterscene med scenetæppe, rekvisitter og lys.
Simon Steen-Andersens værker udgives af forlaget Edition·S.
