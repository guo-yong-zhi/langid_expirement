Baadh & Winthers Eftf. var en københavnsk virksomhed, som forhandlede isenkram, køkkenudstyr, glas og porcelæn en gros og en detail.
Virksomheden blev grundlagt den 6. december 1717 af Peter Baadh  fra Ystad. Han etablerede en handel , som blev videreført af hans enke og fra 1759 af hans søn O.H. Baadh . En søn af denne, N.P. Baadh  og F. Winther var indehavere af forretningen indtil 1832, da den afstodes til en søn af Winther, M.F.O. Winther, fra hvem den i slutningen af 1840'erne overgik til S.J. Rohde . Han kaldte nu firmaet "Baadh & Winthers Eftf."
Efter S.J. Rohdes død blev handelen overtaget af hans broder, J.G. Rohde , der i 1877 optog Julius G. Rohde  og O.F. Hecht  som kompagnoner; O.F. Hecht udtrådte af firmaet 1894. Fra 1860 drev firmaet tillige en gros-forretninger, fra 1889 køkkenudstyr, glas-, porcelæn- og galanterivarehandel og fra 1891 handel med cykler og cykeldele.
I 1913 blev Julius G. Rohdes sønner, Axel W. Rohde  og Johan G. Rohde  optaget som kompagnoner i firmaet. Begge var uddannede til handelen og havde opholdt sig i udlandet . Førstnævnte udtrådte af firmaet 1929, og derefter var Johan G. Rohde eneindehaver indtil 1947, hvor han solgte det til Mogens Werner , som indtil da havde været medindehaver af T.M. Werner.
Baadh & Winther havde kontor Skindergade 3 og butik Købmagergade 45 i København. Virksomheden er ophørt.
