Poul Frode Nyboe Andersen  var en dansk økonom og politiker.
Han var søn af gårdejer og landbrugskandidat Anders Andersen og hustru Kristine født Nyboe.
Poul Nyboe Andersen blev student fra Aarhus Katedralskole i 1932 og i 1939 cand.polit. fra Københavns Universitet med det højeste gennemsnit både før og siden under 1929-studieordningen.
Han var journalist ved Kristeligt Dagblad 1939-1941.
Fra 1941 var han manuduktør ved Københavns Universitet og fra 1943 undervisningsassistent ved Aarhus Universitet. Han blev dr.oecon. i 1946 og herefter i 1948 docent og fra 1950-1971 professor ved Handelshøjskolen i København. Han var med til at grundlægge Krogerup Højskole, hvor han var lærer fra 1946 til 1961.
I 1953 blev han medlem af FDB's repræsentantskab, og 1956-1966 var han formand for FDB.
Han var knyttet til partiet Venstre og i 1968-1971 økonomiminister og minister for nordiske anliggender samt europæiske markedsanliggender i Regeringen Hilmar Baunsgaard og i 1973-1975 økonomi- og handelsminister i Regeringen Poul Hartling. Fra 1968-1977 var han medlem af Venstres hovedbestyrelse.
Nyboe Andersen blev valgt til Europa-Parlamentet 18. december 1973, men trak sig fra posten allerede dagen efter da han blev minister. 1 
Han var 1966-1968 kvæstor for Carlsbergfondet og Ny Carlsbergfondet. I 1976 blev han formand for Andelsbankens direktion og bestred denne post til 1981.
Han blev i 1938 gift med lærer Ditte født Raben, datter af malermester Emanuel Raben og hustru Kathrine født Jeppesen. Han er far til tidligere nationalbankdirektør Bodil Nyboe Andersen.
