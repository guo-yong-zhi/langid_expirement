Cruisefærge er betegnelsen for en større bilfærge med overnatnings- og underholdningsfaciliteter for passagererne. En cruisefærge kombinerer således krydstogskibets elementer med ro-ro  færgens ditto. En cruisefærge kan være indsat i både sommer- og vintertrafik og som både dagfærge og natfærge. Cruisefærger indgår som regel i fast rutetrafik.
En cruisefærge er ikke en formel skibsteknisk typebetegnelse. Betegnelsen bruges oftest af markedsføringsmæssige årsager om en stor bil- og passagerfærge i drift på en rute, hvor en væsentlig del af forretningskonceptet baserer sig på ombordomsætningen fra passagerer, der rejser med frem og tilbage alene for turens skyld. 1  
Passagerer på en cruisefærge har typisk hevet et par dage ud af kalenderen for  at 'sejle væk fra hverdagens stress og jag' og bruger ofte kun et begrænset antal timer på cruisefærgens bestemmelsessted, men en rejse med en cruisefærge kan også kombineres med en storbyferie. Således tilbyder cruisefærgen en hurtig, men afstressende sviptur, fx i løbet af en weekend eller en kort ferie. Andre passagerer på en cruisefærge kan være langturschauffører eller turister. 
De fleste cruisefærger har moderne mødelokaler til rådighed med AV-udstyr og internetadgang ofte kombineret med biograf og auditorium.
I Skandinavien har cruisefærgernes mange passagerkoncepter om bord siden 1980'erne fulgt trends fra krydstogtskibe og landbaserede, typisk 4-stjernede, hotelkæder. Samtidig har cruisefærgeindustrien dog også udviklet sine helt egne koncepter som fx buffetrestauranten, der findes på langt de fleste cruisefærger i Skandinavien. 1 
Danmarks største færge er DFDS' flagskib M/S Pearl Seaways , der siden 2001 har været indsat på København-Oslo ruten.
Verdens største cruisefærge er Color Line flagskibet M/S Color Magic , som har været i fast trafik mellem Oslo og Kiel siden 2007.
