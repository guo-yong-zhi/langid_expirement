William Eden, 1. baron Auckland  var en britisk statsmand, far til George Eden, 1. jarl af Auckland.
Auckland blev 1769 indskrevet som sagfører og skrev 1771 Principles of the Penal Law; 1772 udnævntes han til understatssekretær, valgtes 1774 til Underhuset og fik 1776 sæde i Board of Trade, samt var 1778 en af de 5 kommissærer, der sendtes til Nordamerika for at opnå forståelse med de oprørske kolonier.
I 1780 blev han oversekretær for Irland indtil april 1782 og april-december 1783 viceskatmester for Irland under blandingsministeriet Shelburne; fik under William Pitt den yngre igen sæde i Board of Trade, men brugtes især i diplomatiske sendelser, således 1785-87 til Paris, hvor han sluttede vigtige handelsoverenskomster, 1788 til Madrid og 1790-93 til Nederlandene.
I 1789 blev han irsk peer som baron Auckland og 1793 britisk. I 1798 blev han generalpostmester, beholdt 1801-04 stillingen under Addington og blev 1806 handelsminister i det liberale ministerium Grenville, samt hørte senere til Whigerne. Hans Journals and Correspondence udgaves 1860-62 i 4 bind.
