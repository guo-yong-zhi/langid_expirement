Lecce er en by i regionen Apulien  i Syditalien. Den er hovedstad i provinsen af samme navn.
Lecce kaldes ofte "Barokkens Firenze": Hvor Firenze er kendt som en enestående renæssanceby, er Lecce kendt for imponerende bygninger i barokstil. Området, hvor Lecce ligger, hedder  Salento. Det er kendt for industri og landbrug med olivenolie, vin  og keramik.
Lecce er berømt for "tufo", den bløde, gule kalksten, der anvendes til byggeri og skulpturer i området.
På det sted, hvor Lecce ligger, lå en græsk by, som blev erobret af romerne i det 3. århundrede f. Kr. Den fik navnet Lupiae. Under kejser Hadrian blev byen i det 2. århundrede flyttet 3 km mod NØ og fik teater, amfiteater og en port , der marker, at her sluttede via Appia: vejen fra Rom gennem Syditalien. 
Efter det vestromerske riges fald blev Lecce plyndret af goterne, men hørte fra år 549 til det Byzantinske rige i 500 år. Byen blev i det 11. århundrede erobret af normannerne, der blev afløst af de tyske Hohenstaufer og de franske anjouer. Fra 1463 kom byen direkte under 
kongeriget Sicilien og nu begyndte en opblomstring, der gjorde byen til en af de vigtigste i Syditalien, og som gav sig udslag i et omfattende byggeri i barokstil.
Byen var nu konstant truet af det Osmanniske rige på den anden side af Adriaterhavet, så der blev bygget nye mure og fæstningsanlæg. Den borg, der blev bygget under kejser Karl V, ligger der endnu. 
I 1656 udbrød der pest i byen, og sygdommen kostede tusindvis af menneskeliv. 
Lecce er i dag en levende universitetsby, præget af unge mennesker og mange kulturelle aktiviteter.
Lecce er kendt for sine vigtige barok-monumenter. 
Lecce er hjemsted for fodboldklubben U.S. Lecce, der spiller i Lega Pro Prima Divisione.
