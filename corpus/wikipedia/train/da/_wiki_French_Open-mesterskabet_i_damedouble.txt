French Open-mesterskabet i damedouble er en tennisturnering, som er blevet afviklet som en del af French Open siden 1907. Turneringen spilles  udendørs på grusbaner, og er siden 1928 blevet afviklet på Stade Roland Garros i Paris, Frankrig. French Open spilles i den sidste uge af maj og den første uge af juni og har siden 1987 kronologisk set været den anden grand slam-turnering i kalenderåret. Turneringen blev ikke spillet fra 1915 til 1919 på grund af første verdenskrig og i perioden 1940-45 på grund af anden verdenskrig.
Siden afskaffelsen af verdensmesterskaberne i tennis i 1925 har mesterskabet haft status af "major championship", som senere blev kaldt grand slam-turnering. Mesterskabet var til og med 1967 forbeholdt amatører, men siden 1968 har det også være åbent for professionelle spillere.
