Independence Day er en amerikansk science fiction-film fra 1996, instrueret af Roland Emmerich, der har skrevet filmen sammen med Dean Devlin, som også producerede den. Filmen, der skildrer en fjendtlig rumraces destruktive angreb på Jorden, har bl.a. Will Smith, Bill Pullman og Jeff Goldblum på rollelisten.
Independence Day blev nomineret til to Oscars, for bedste lyd og bedste visuelle effekter, og vandt for sidstnævnte. Effekterne var skabt af tyskeren Volker Engel. Filmen havde et budget på 70-75 millioner dollars, blev en stor kommerciel succes og indtjente på verdensplan over 800 millioner dollars.
