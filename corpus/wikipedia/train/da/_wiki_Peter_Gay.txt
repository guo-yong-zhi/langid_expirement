Peter Joachim Gay  var en amerikansk historiker med tysk-jødisk baggrund.
Han gik på Goethe-gymnasiet. Efter at have oplevet Krystalnatten i 1938, flygtede han fra Nazi-Tyskland i 1939. Hans familie havde først bestilt pladser på skibet SS St. Louis, et skib med jødiske flygtninge som blev nægtet indrejsevisum i USA ved ankomsten. Ved en lykkelig omstændighed besluttede de dog at ændre rejseplaner og valgte en tidligere afrejsedato til Cuba. Han ankom til USA i 1941 og fik amerikansk statsborgerskab i 1946 hvor han samtidig ændrede sit navn fra Fröhlich  til Gay. Gay gik på universitetet i Denver, hvor han fik bachelorgraden i 1946 og på Columbia University hvor han tog magister graden i 1947 og blev Ph.d. i 1951. Gay var professor i Statskundskab på Columbia University i perioden 1948-1955 og professor i historie 1955-1969. Han underviste på Yale fra 1969 til sin pension i 1993. I 1959 blev han gift med Ruth Slotkin  og har 3 stedbørn. 
Gay's primære interesse var idehistorie. Hans bog fra 1959, Voltaire's Politics undersøgte den politiske side af Voltaires virke og hvordan dette havde indflydelse på de idéer som han fremsatte i sine skrifter. Gay opfulgte bogens succes med et bredere historisk værk om oplysningstiden, The Enlightenment: An Interpretation , et værk han modtog den prestigefyldte amerikanske pris "National Book Award" for i 1967 1  og prisen "Mecher Book Prize". Bogen Weimar Culture fra 1968 var et for den tid banebrydende kulturhistorisk værk om Weimarrepublikken. Fra 1978 med bogen Freud, Jews and Other Germans, en undersøgelse af freudianske idéers påvirkning af tysk kultur, vendte Gay  sin interesse mod psykologien. Mange af hans bøger fokuserer på psykoanalysens sociale indvirkning. 
