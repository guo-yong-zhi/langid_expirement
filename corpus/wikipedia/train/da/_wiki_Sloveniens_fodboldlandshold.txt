Sloveniens fodboldlandshold  er det nationale fodboldhold i Slovenien, og landsholdet bliver administreret af Nogometna zveza Slovenije. Holdet har deltaget to gange ved VM og en gang ved EM.
Efter Sloveniens løsrivelse fra Jugoslavien i begyndelsen af 1990'erne blev Sloveniens fodboldforbund optaget i FIFA i 1992. Det skete dog ikke tidsnok til at deltage i kvalifikationen til VM i 1994, og derfor blev første kvalifikationsturneringen for landsholdet den til EM i 1996. Her var holdet i en gruppe med blandt andet Italien og Ukraine, og opnåede 11 point. Værre gik det ved kvalifikationen til VM i 1998, hvor man i en pulje med blandt andet Danmark kun opnåede ét point.
Under kvalifikationen til EM i 2000 var Sloveniens helt store profil midtbanekreatøren Zlatko Zahovič, der scorede otte af holdets tolv mål i puljen, hvor holdet sluttede på andenpladsen efter Norge, men foran Grækenland, Georgien, Albanien og Letland. Dermed skulle slovenerne ud i playoff-kampe mod Ukraine, og blev efter en 2-1 sejr på hjemmebane og 1-1 på udebane i Kyiv klar til sin første slurunde nogensinde. Her kom holdet igen i pulje med Norge, men også Spanien og Jugoslavien. Slovenerne førte 3-0 i åbningskampen mod jugoslaverne, på blandt andet to mål af Zahovič, men fik kun 3-3. Efterfølgende blev det til et nederlag til Spanien og nok en uafgjort mod Norge, hvorefter holdet måtte forlade turneringen som nr 4. i puljen.
To år senere overraskede slovenerne igen, da holdet kvalificerede sig til VM i 2002, igen efter playoff. Efter i sin kvalifikationspulje at være sluttet på 2. pladsen efter Rusland, besejrede man over to kampe Rumænien, og var klar til slutrunden i Sydkorea og Japan. Her sluttede slovenerne uden point i sin pulje, der også indeholdt Spanien, Sydafrika og Paraguay, og slovenernes præstationer på banen blev i høj grad overskygget af stjernen Zlatko Zahovič, der blev smidt hjem fra turneringen efter et skænderi med landstræner Srečko Katanec.
Efter de to slutrundedeltagelser i træk blev de følgende år skuffende for slovenerne, der ikke kom i nærheden af at kvalificere sig til hverken EM i 2004, VM i 2006 eller EM i 2008. Ved kvalifikationen til VM i 2010 lykkedes det dog overraskende holdet at slutte på andenpladsen i en stærk gruppe, der udover vinderne fra Slovakiet også indeholdt Tjekkiet og Polen. Igen var slovenerne stærke i playoff-kampene, der denne gang endte med en samlet sejr over Rusland. Ved turneringen i Sydafrika fik landet sin første slutrundesejr nogensinde, da man i åbningskampen besejrede Algeriet med 1-0. Anden kamp endte 2-2 mod USA, inden man tabte 1-0 i den tredje kamp mod England. De fire point var kun få minutter fra at række til en plads i 1/8-finalen, men en amerikansk overtidssejr mod Algeriet sendte slovenerne ud af turneringen.
