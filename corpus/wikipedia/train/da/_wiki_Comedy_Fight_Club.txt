Comedy Fight Club er et underholdningsprogram på TV 2 Zulu med Pelle Hvenegaard som vært. Programmet har indtil videre kørt i fem sæsoner .
I Comedy Fight Club konkurrerer danske amatørstandupkomikere om at blive kåret som årets Zulu-komiker. I hver afsnit bliver de udsat for en opgave eller udfordring, f.eks. besøg på et slagteri eller McDonald's. Herefter har de 24 timer til at skrive standupmateriale om besøget, som de så skal optræde med foran et publikum. I de to første sæsoner bedømmes de af Carsten Bang, og publikum giver dem stemmer. I første sæson gik den komiker med flest stemmer videre til en finale hver gang, og næste gang ville en ny deltager så være med. Fra og med anden sæson var det samme seks komikere man fulgte igennem hele forløbet.
