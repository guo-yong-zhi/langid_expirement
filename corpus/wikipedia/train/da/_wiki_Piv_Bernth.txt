Piv Bernth  er en dansk tv-producer. Hun har været producer på DR's succesfulde tv-serier Nikolaj og Julie og Forbrydelsen.
Bernth er uddannet instruktør gennem assistentjob ved Det Kongelige Teater fra 1977 til 1981. Hun har tillige en exam.art. i teatervidenskab fra Københavns Universitet i 1977. 1 
I slutningen af 1980'erne forsøgte Bernth sig som filminstruktør med spillefilmen Den røde Tråd .
Filmen blev dårligt modtaget af både anmeldere og publikum og er blevet kaldt "en rodet, dilettantisk farce". 2 
I tiden efter havde hun mere held som instruktør på tv-satire serien Den Gode, Den Onde og Den Virk'li' Sjove .
Senere i 1996 blev hun også instruktør på tv-serien Madsen og Co.. 3 
Igennem 1990'erne var Bernth involveret i en række teaterforestillinger. 1 
I 1999 fungerede hun som producer ved DR's tv-serie Toast, og fortsatte som producer på en række andre DR-produktioner.
Særligt skattet blev hendes samarbejde med manuskriptforfatteren Søren Sveistrup med tv-serierne Nikolaj og Julie  og Forbrydelsen . 3 
Som producent af disse store danske tv-serier måtte Bernth adskillige gange modtage hæderspriser.
I 2003 modtog hun en Emmy for Nikolaj og Julie og i 2010 en Guldnymfe ved Monte Carlo Television Festival for Forbrydelsen II. 4 
Ved tv-branchefestivalen MIPCOM i Cannes i oktober 2013 blev Piv Bernth hædret med en World Screen Content Trendsetter Award for Forbrydelsen. 5 
Udover Sveistrup-serierne har hun arbejdet med DR's store politiske dramaserie Borgen og den svensk-danske politi-tv-serie Broen.
I april 2012 overtog Bernth stillingen som DR's dramachef efter Ingolf Gabold, 6 
og i efteråret 2013 satte magasinet Hollywood Reporter hende på listen over de 25 mest magtfulde kvinder i tv-branchen. 7  8 
Hun valgte at opsige stillingen som dramachef med udgangen af november 2017, og i stedet at starte sit eget produktionsselskab. 9 
Bernth er nu administrende direktør i Apple Tree Productions, som hun stiftede sammen med Lars Hermann. 10 
