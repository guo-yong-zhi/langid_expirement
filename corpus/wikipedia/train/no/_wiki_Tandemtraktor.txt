Tandemtraktor er en type ombygd traktor som forekom fra etterkrigstiden og en tid fremover før det ble vanlig med firehjulstrekkere. Man fjernet framakslingene fra to bakhjulsdrevne traktorer, og koblet dem etter hverandre med et ledd med hydraulisk rammestyring. Slik fikk man en sterk firehjulstrekker med én motor for framakslingen og én motor for bakakslingen. Slike ombygginger ble både gjort av privatpersoner og av bedrifter. Tandemtraktorene hadde mye større trekkraft enn andre traktorer på denne tiden og på grunn av rammestyringen var heller ikke svingradiusen alt for stor.
Den første tandemtraktoren var trolig Allis-Chalmers Duplex, fra 1920-tallet. Den ble laget ved at to Allis-Chalmers 6/12 ble koblet sammen med et ledd, med bakendene mot hverandre. 1  Denne traktoren ble ingen suksess og bare noen få ble laget. Tandemtraktorene dukket så opp på 1950-tallet for å dekke etterspørselen etter traktorer med større trekkraft enn man fikk fra de største bakhjulsdrevne traktorene som da var på markedet.
I 1957 var George Pryor, som drev et stort gårdsbruk med stiv leirejord i Navestock i Essex i Storbritannia, på leting etter en kraftig traktor. Han likte ikke beltetraktorer, og han fant ikke store nok hjultraktorer på markedet. Han fjernet derfor framakslingene fra to Fordson New Major og satte dem sammen med et ledd på midten, slik at han fikk en firehjulsdrevet rammestyrt traktor. 2  Leddet var festet til bakenden av den forreste og til framenden på den bakerste traktoren. De to traktorene ble styrt ved å vinkle leddet med hydrauliske sylindre. Hydraulikkpumpen på den fremste traktoren ble brukt for styresylindrene. Føreren satt på den bakerste traktoren, der han hadde best oversikt over bakmontert redskap. 
Ernst Doe and Sons, som hadde spesialisert seg på å tilpasse maskiner til spesielle formål, så potensialet i konstruksjonen og kjøpte rettighetene til å produsere tandemtraktoren. Den første tandemtraktoren fra Doe, Doe Dual Power, var bygd på to Fordson Super Major, som hver hadde en effekt på 54 hk. Koblingspedalene på de to traktorene var synkroniserte med hydraulisk overføring og pådraget til motorene var koblet sammen med kabel, slik at begge motorene fikk omtrent samme turtal. Det viste seg å være en fordel at turtalet på den fremste motoren var litt høyere enn på den bakerste. Fordson Power Major hadde 6 hastigheter fremover pluss revers. I tillegg hadde den høy-lav-gir, med fri i midten. På de første Doe tandemtraktorene, som ble solgt i 1958, var høy-lav-girskiftet på de to traktorene koblet sammen med mekaniske stag, men for å skifte mellom de 6 girene framover og revers, måtte traktoren stoppes og settes i fri med høy-lav-girspaken, og føreren måtte gå fram til den fremste traktoren for å skifte gir.   
I 1959 og 1960 kom det nye versjoner, som lot føreren skifte gir på begge traktorene og koble inn differensialsperren fra førerplassen. Bare noen hundre maskiner av denne typen ble laget. Da Ford 5000 kom på markedet i 1964, bygde Doe tandemtraktoren Doe 130, basert på to Ford 5000, men bare noen få ble solgt. Tandemtraktorene kunne ikke konkurrere med ordinære rammestyrte traktorer og mot slutten av 1960-tallet la Doe ned produksjonen.    
Selv om Doe kanskje er den best kjente produsenten av tandemtraktorer var de ikke de første til å lage slike traktorer. I Australia ble det eksperimentert med tandemtraktorer så tidlig som i 1953, basert på to Field Marshall traktorer 2 . I  1955 koplet Iowa Agricultural Experimental Station i USA sammen en Ford 8N og en Ford 860 og i 1957 utførte Michigan State University forsøk med to Ford 860 i tandem 2 .  
Flere andre bedrifter markedsførte tandemtraktorer. I 1959 presenterte Bolinder-Munktell en tandemtraktor, basert på to BM 36. Senere ble BM Volvo Boxer 350 brukt. 3  I Sovjetunionen ble to Vladimir T28 brukt som basis for en tandemtraktor. Noen bygde også sine egne tandemtraktorer, som f.eks A.H. Steinberger i Nederland, som brukte to International Harvester 436 i tandem 2 . 
I Danmark virker det som om det har vært større interesse for tandemtraktorer enn mange andre steder. Så sent som i 1982 ble det på det danske godset Frijsenborg & Wedellsborg Landbrug bygd en tandemtraktor, basert på to Volvo BM 700. 4 
