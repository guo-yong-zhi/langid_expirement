«Å fjerne brukne ribben» er en coverlåt med den norske humortrioen Prima Vera, opprinnelig utgitt 3. desember 1979 på musikkalbumet Salmer og sanger vi gjerne hiver. Sangen er innspilt 27.-30. august samme år i Roger Arnhoff Studio i Oslo. Jonas Fjeld Band var musikere. 1 
Originalen bærer tittelen «Tie a Yellow Ribbon Round the Ole Oak Tree» og ble en stor hit med  Tony Orlando and Dawn i 1973. Irwin Levine og Larry Russell Brown skrev sangen. Jeg-personen i originalteksten har nettopp blitt løslatt fra et tre års fengsels opphold, og er på vei hjem til sin kjære som han håper fortsatt er glad i ham. Dersom hun har bundet et gult bånd rundt eiketreet i hagen, er det et hint om at han kan komme inn. Når bussen når fram til eiendommen, ser han ikke et gult bånd, men derimot hundre rundt eiketreet.
I Prima Veras versjon er det Jahn Teigen synger versene, mens han får med seg Tom Mathisen i refrengene. Prima Veras tekst handler om å ordne opp i sine sykdomstilfeller og operere seg selv i stedet for å gå til lege. Det er derfor sannsynlig at teksten er et spark til helsevesenet som enten skulle legge ned sykehus eller avdelinger i tiden rundt Salmer og sanger vi gjerne hiver sin utgivelse. Teigen synger med tilgjort talefeil; J i stedet for R i mange ord; ergo kan teksten ses på som et spark til Torbjørn Mork som var helsedirektør i Norge fra 1972 1992. Mork hadde en slik talefeil .
På slutten synger de: «Fjerne brukne ribben – Terje Fjærn har brukne ribben». Ellers tjuvstarter Teigen noen takter for tidlig med ordene «hvis du...» helt i starten av sangen. Denne feilen gjorde han igjen på scenen i 2000/2001. Herodes Falsk lo godt av dette da Prima Vera ble intervjuet på P4 i november 2001 i forbindelse med utgivelse av DVD-en Prima Vera live.
