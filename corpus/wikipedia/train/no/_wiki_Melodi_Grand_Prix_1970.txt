I 1970 var det ingen finale i Melodi Grand Prix. Bakgrunnen var at NRK trakk seg fra Eurovision Song Contest 1970 i protest mot konkurransens form. Dette var første gang siden debuten i 1960 at Norge ikke deltok i konkurransen. Da Den europeiske kringkastingsunion  endret konkurransereglene høsten 1970, valgte NRK å delta igjen fra og med 1971.
I Eurovision Song Contest 1969 endte fire land på førsteplass med samme poengsum. Det fantes ingen regler for å skille vinnerne, og dermed ble Spania, Storbritannia, Nederland og Frankrike alle utropt til vinnere. Avgjørelsen skapte misnøye hos en rekke deltakerland, blant annet Norge.
Under et EBU-møte i London i oktober 1969 presenterte de nordiske landene flere forslag til nye regler for konkurransen. De nordiske landene fikk imidlertid lite gehør for forslagene, og noen dager etter kunngjorde NRK at Norge ikke ville delta i den internasjonale finalen i 1970. 1 
Boikotten kom trolig også som et resultat av den voksende kritikken mot konkurransen i Norge som toppet seg etter Melodi Grand Prix 1969. Dette kommer også fram i et intervju Aftenposten gjorde med NRKs programdirektør Otto Nes da boikotten ble kjent: «Det har forekommet en del misnøye med arrangementet, fordi man mener at det ikke har svart til de forventninger man stilte – nemlig at man gjennom denne melodikonkurranse i Eurovisjonen skulle høyne slagernivået i Europa», sa Nes. 2 
Også Sverige, Finland, Østerrike og Portugal trakk seg fra konkurransen i 1970, og dermed stilte bare tolv land på scenen i Amsterdam i 21. mars 1970. Dette var det laveste deltakerantallet i Eurovision Song Contest siden 1959. 3  4  5 
