Opetiider  er en liten familie av små fluer beslektet med flatfotfluene. De ble tidligere regnet til denne familien, men er skilt ut fra den etter nærmere analyser av slektskapsforholdene. 2  En art er funnet så langt vest som Dalarna i Sverige og det er sannsynlig at den også kan finnes i Norge.
Små til middelsstore , mørke fluer. Brystet  er kraftig med flere lange børster. Bakkroppen er sylindrisk og ganske tykk.
Hodet er tydelig avsatt fra kroppen, ganske stort med store fasettøyne som møtes i pannen hos hannene. I pannen sitter tre punktøyne . Hos hunnene er det 3-4 par kraftige børster langs innerkanten av fasettøynene, og fasettøynene har en vinkelformet innskjæring like ovenfor antennefestet. Antennene er ganske lange, består av tre ledd, der det ytterste er omtrent dobbelt så langt som bredt og kjegleformet. I spissen av det ytterste leddet sitter det en antennebørste  som mer ganske tykk og litt lengre enn resten av antennen til sammen.
Vingene er trekantede hos hannene, ovale hos hunnene. De har tydelige lengde-årer, men ingen tverrårer i de ytterste to tredjedelene. Hos hannene er den fremste tredjedelen av vingen mørk, hos hunnene bare et lite område ved basis.
Beina er kraftige, kledd med korte, men kraftige hår.
Larvene er ukjente.
Lite er kjent om leveviset til disse fluene. Man kjenner ikke larvene, men man har klekket Opetia nigra fra sterkt nedbrutt, råtten bjørkeved.
Fluene ser ut til å være vanligst i skog. Hannene danner små svermer rundt landemerker, for eksempel en person som står stille. Trolig besøker disse fluene blomster og drikker nektar. Voksne fluer kan finnes i de fleste av årets måneder .
Det er kjent fire eller fem arter, derav en, Opetia nigra, fra Europa.
