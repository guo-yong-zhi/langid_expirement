Bodil Cappelen  er en norsk maler, tekstilkunstner og bokillustratør. Hun har også skrevet barnebøker.  
Foreldre til Bodil Cappelen var Edith Heiberg fra Leikanger i Sogn og Johan Munthe Cappelen fra Oslo. Faren var jurist og er kjent for at han tok dissens som lagmann i saken mot politimester Knut Rød i rettsoppgjøret etter krigen.  Bodil vokste opp med to søstre, Lotte Cappelen Thiis og Eli Heiberg.
Cappelen er utdannet i grafikk og tekstil fra Statens Håndverks- og Kunstindustriskole i Oslo .
Cappelen var gift første gang med forfatter og maler Finn Strømsted. Paret hadde to barn, Aili Strømsted og Rune Cappelen Strømsted.  Fra 1975 til 1994 var Cappelen samboer og gift med Olav H. Hauge, i Ulvik i Hardanger.  Ekteskapet ble inngått 27. januar 1978.  I årene 1977-1997 hadde Cappelen Statens garantiinntekt for kunstnere.
I 1970-årene hadde Cappelen flere separatutstillinger av billedtepper, og mellom 1968 og 1982 deltok hun også en lang rekke ganger på Sørlandsutstillingen, Vestlandsutstillingen og Høstutstillingen med billedvev.  
Etter den siste separatutstillingen i Kunstnernes hus 1981 valgte Cappelen å illustrere bøker for barn. Hun har illustrert fem bøker for det samiske forlaget Davvi Girji i Karasjok, med egen tekst i to av dem.  I tillegg har hun illustrert «Norske barnerim og regler» . I samarbeid med
Olav H.Hauge ga hun ut «ABC», i utgaver i 1986, 1987, 1995 og 2008.
I 1991 hadde Cappelen sin første separatutstilling av oljemalerier, i Galleri Nota Bene i Oslo.  Siden dette har hun hatt flere utstillinger av maleri og er fremdeles aktiv ved staffeliet.  Siden 1998 har Cappelen bodd i Son.
Bodil Cappelen gjør Delacroix´ ord til sine egne: «Et bildes fremste oppgave er å være en fest for øyet.»
Cappelen er medlem av Norske billedkunstnere  og Landsforeningen Norske Malere . Kunstverk av Cappelen er innkjøpt til Bergen Billedgalleri, Norsk kulturråd og flere offentlige bygg.
