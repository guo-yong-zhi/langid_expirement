Udenes kirke er en korskirke fra 1706 i Nes i Viken fylke. Kirken ligger på en høyde, omkranset av Glomma og kornåkre. 
Den er en del av Den norske kirke og hører til Øvre Romerike prosti i Borg bispedømme.
Byggverket er i tømmer og ble senere panelt. Det har 350 plasser. 
Både prekestolen og altertavlen er utført av Oluf Granberg og ble laget da kirken var ny. Kirken ble betydelig forandret i 1860, både ved at tømmerveggene ble bekledd med panel og tårnet ble flyttet fra midten til over våpenhuset. I 1913 ble kirken igjen forandret. Da laget Arnstein Arneberg ny takhimling over koret i tillegg til dekorasjoner på galleriveggene. I takhimlingen ble det malt et Johannes Døperen-motiv dekorert av Domenico Erdmann.
På høyden ved Glommas vestside i Udenes sogn stod det en tømmerkirke med få plasser på 1600-tallet. I 1680 bestemte man at kirken enten måtte utvides, eller det måtte bygges ny. Sognestyret valgte å bygge ny kirke, og byggingen pågikk i 1704-06. Det var de samme håndverkerne som tre år tidligere hadde oppført Fenstad kirke som stod for byggingen. 1 
