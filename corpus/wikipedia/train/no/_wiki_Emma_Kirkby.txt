Emma Carolyn Kirkby  er en engelsk sopran som har spesialisert seg på historisk informert oppføring av tidligmusikk.
Emma Kirkbys far, Geoffrey John Kirkby, var offiser i Royal Navy og hun gikk på Hanford School og Sherborne School for Girls i Dorset. Hun studerte klassisk filologi fra Somerville College i Oxford fra 1968 og tok samtidig sangundervisning hos Jessica Cash.
Deretter arbeidet hun som lærer og sang som amatør i kor og små ensembler, eksempelvis det kjente kammerkoret Schola Cantorum of Oxford. Hun følte seg tidlig mest hjemme i renessanse- og barokkmusikkrepertoaret.
I 1971 ble hun medlem av Taverner Choir og i 1973 begynte sin lange forbindelse med Anthony Rooleys Consort of Musicke.
Kirkby holdt sin debutkonsert i London 1974 og spesialiserte seg på  historisk oppføringspraksis. Hun spilte inn musikk med Taverner Choir og  Academy of Ancient Music på en tid det ikke var vanlig at sopraner tilpasset stemmen tidsriktige instrumenter, og måtte derfor finne sin egen tilnærming. Til dette hadde hun stor hjelp av Jessica Cash i London og av ensembleledere, sangkolleger og instrumentalister som hun samarbeidet med gjennom årene.
Kirkby har bygd langvarige relasjoner med flere kammerensembler og orkestre, spesielt  London Baroque, Orchestra of the Age of Enlightenment, Freiburger Barockorchester, L’Orfeo, og etterhvert med nyere grupper som Palladian Ensemble og Florilegium. Hun har undervist ved Dartington International Summer School og Guildhall School of Music & Drama i mange år.
I 2007 adlet dronning Elisabeth henne med Dame Commander of the Order of the British Empire.
Emma Kirkbys stemme er uvanlig ren og krystallklar. Foredraget er naturlig med minimal vibrato og en livlig koloratur, og med en følelse for ordene som er en modell for mange spesialister i renessanse- og barokkrepertoaret. 7  8 
Kirkby har spilt inn over hundre album i et repertoar som strekker seg fra gregorianske sekvenser av Hildegard von Bingen, over madrigaler fra italiensk og engelsk renessanse til kantater og oratorier fra barokken og endelig verk av Mozart, Haydn og Johann Christian Bach. 
