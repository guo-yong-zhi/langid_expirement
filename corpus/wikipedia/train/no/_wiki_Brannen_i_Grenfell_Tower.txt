Brannen i Grenfell Tower brøt ut natt til 14. juni 2017 i London-bydelen Kensington. Brannen startet i en av de nederste etasjene i Grenfell Tower, en boligblokk på 24 etasjer. Brannen spredte seg raskt til de øvrige etasjene og resulterte i 72 døde og 108 tilskadekomne. Stuart Cundy fra Metropolitan Police Service opplyste 16. juni at seks av de omkomne ble funnet nedenfor bygningen. To døde på sykehus. 1  
Hundrevis av brannfolk og 45 brannbiler rykket ut for å slukke brannen. 3  4  65 mennesker ble reddet ut av brannvesenet. Ca. 40 familier måtte tilbringe natten i krisesentre.
Det ble anslått at det på tidspunktet da brannen startet befant seg opptil 600 personer i de 120 leilighetene . Bygningen er fra 1970-årene og ble renovert i 2016, da det blant annet ble tilføyd ny fasadekledning, som menes å ha bidratt til den hurtige spredningen av brannen. 5 
Allerede i 1999 ble det reist spørsmål om brannsikkerheten i Grenfell Tower. Umiddelbart etter brannen kritiserte borgermesteren i London, Sadiq Khan, bygningens sikkerhetsforanstaltninger, som ved brann rådet beboere til å forbli i sine leiligheter. 6  7  Ved renovering av bygget i 2016 skal det ha blitt brukt fasadekledning med brennbar kjerne, av en type som blant annet i USA er forbudt i bygg over 12 meter høyde. Den flammehemmende varianten skal ha kostet omkring 2 pund mer per kvadratmeter, tilsvarende kr 55 000 for hele blokken. 8  Invitasjon på anbud for renovering av bygget ble lagt ut i 2014. Oppdraget gikk til det britiske selskapet Rydon som tilbød seg å gjøre arbeidet for 8,7 millioner pund, 2,5 millioner lavere enn konkurrenten Leadbitter. Renovering omfattet blant annet ny sentralvarme og utskifting av kledning til en mer energieffektiv type. Rydon leide inn en rekke underleverandører for hver del av oppdraget. Arkitektselskapet Studio E hadde også ansvaret for spesifisering av materialer til renoveringen. Selskapet Harley Curtain Wall påtok seg arbeidet med utskifting av kledning for 2,5 millioner pund. Det amerikanske selskapet Arconix leverte aluminiumsplatene mens det britiske selskapet Celotex leverte isolasjonen. Selskapet Omnis skar til fasadeplatene. Alle de involverte bedriftene blir gransket av britiske myndigheter. 9 
Brannen medførte en generell diskusjon om brannsikkerhet i høyhus.
Grenfell Action Group advarte allerede i 2013 eieren av bygningen, Royal Borough of Kensington og Chelsea  og Kensington and Chelsea Tenant Management Organisation, om bygningens mulige sikkerhetsproblemer. Dette ble da oversett. 10  11 
Den 16. juni opplyste politiet i London at intet tydet på at brannen var påsatt. 12  Samtidig ble opplyst at  Storbritannias statsminister, Theresa May, hadde beordret en gjennomgripende og åpen granskning av brannen, i tillegg til at politiet hadde åpnet en undersøkelse. 12 
Brannen begynte i et kjøleskap i fjerde etasje. Den spredte seg på utsiden av bygget ved at kledningen tok fyr. 9 
