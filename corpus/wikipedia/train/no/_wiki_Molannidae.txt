Molannidae er en gruppe   av insekter som hører til ordenen vårfluer .  Larvene lever i ferskvann. De voksne lever ikke langt fra vannet de vokser opp i.
De voksne insektene er middelsstore, mørke, ikke påfallende hårete vårfluer. Antennene er middels lange. Forvingene er mørkt røykfargede og nokså smale. Larvene har en myk, pølseaktig kropp med tydelig segmentinndeling. Det bakerste beinparet er mye lengre enn de to fremste parene. På det fjerde  kroppsleddet har de en fingeraktig utvekst på ryggen. Krokene på bakkroppsspissen er ganske korte.
Larvene bygger et larvehus av sandkorn holdt sammen med silke. Dette er noe bredere enn høyt og har utvidete sidefliker. Fremst, over hodet, har det en hette. Denne familien har larver som lever i stillestående vann, mest i innsjøer, men også i små, temporære dammer i fjellet.
Molannidae er utbredt for det meste på den nordlige halvkule.
