Jacques Jakob Mieses  var en tysk-engelsk sjakkspiller, sjakkbokforfatter og problemkomponist.
Jacques Mieses var av jødisk avstamming. Han flyktet fra Tyskland til England i 1938, og fikk  mot slutten av 1940-årene britisk statsborgerskap.
Mieses var sjakkdommer, turneringsorganisator, og skrev sjakkspalter og turneringsberetninger for tidsskrifter over hele Europa. Han var dessuten en betydelig forfatter og sjakkteoretiker, blant annet redigerte og utvidet han Jean Dufresnes velrenommerte Kleine Lehrbuch des Schachspiels, som nå fikk navnet Lehrbuch des Schachspiels.
Med en aktiv karriere som strakte seg fra 1888 til 1948 og deltakelse i over 60 turneringer og 20 matcher , har Mieses en av de lengste karrierene i sjakkhistorien. Han vant turneringer i Wien 1907 og i Liverpool 1923, og kom på sjetteplass i sjakkolympiaden 1927. 5  Mieses var den siste framstående representanten for den romantiske sjakkskolen og ble regnet som en farlig angrepsspiller. I Oostende 1906 satte han den aldrende sjakkmesteren Mikhail Tsjigorin matt i 16 trekk. 6 
Mieses var en av de 27 sjakkspillere som i 1950 ble de første som FIDE tildelte tittelen internasjonal stormester.
Et sunt liv med daglige treningsøkter i svømmebassenget og i Hyde Park bidro til at Mieses holdt seg frisk opp i høy alder. Han deltok i en lynsjakk-turnering i London som 88-åring og var ellers levende opptatt av hva som skjedde i verden. Han døde kort tid før sin 89. fødselsdag.
Mieses brukte ofte skandinavisk forsvar og bidro i betydelig grad til utviklingen av teorien rundt denne åpningen tidlig på 1900-tallet. Sjakkåpningen 1.d3 kalles Mieses' åpning. Han er også kjent for Miesesvarianten i Wienerpartiet: 1.e4 e5. 2.Sc3 Sf6  3.g3. Den påfølgende fianchettoen av kongefløy-løperen kan sees på som et tidlig eksempel på en tankegang som ble rendyrket i den hypermoderne skolen. Dessuten finnes Mieses' gambit i skandinavisk og ei linje i skotsk åpning som fikk navnet Miesesvarianten etter at han brukte den fire ganger i turneringen i Hastings 1895 . 7 
