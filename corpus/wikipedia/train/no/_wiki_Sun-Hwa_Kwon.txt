Sun-Hwa Kwon , best kjent som kun Sun, er en fiktiv figur i den amerikanske TV-serien Lost, spilt av Kim Yoon-jin. Serien forteller om en gruppe overlevende fra et flystyrt på en mystisk, øde øy i Stillehavet. Sun er gift med Jin-Soo Kwon . 
Begge er fra Sør-Korea, men Jin snakker ikke engelsk og blir således stående utenfor fellesskapet med de andre overlevende. Som tradisjonell mann fra Korea minsker hans selvtillit da det viser seg at Sun faktisk snakker engelsk. Sun er praktisk, har omfattende kunnskaper om urtemedisiner og har flere ganger brukt denne kunnskapen for å hjelpe andre overlevende på øya. Hun dyrker en urtehage sammen med Kate.
Sun er født i Seoul i Sør-Korea som datter av en mektig familie. Hun leste kunsthistorie ved Universitetet i Seoul, men da hun var uten ektemann skaffet hennes foreldre henne en mann, som senere fortalte henne at han hadde tenkt å gifte seg med en amerikansk kvinne. Rasende forlot Sun ham og møtte da Jin, men en tid etter bryllupet begynte de å skli fra hverandre og Sun begynte å legge planer om forlate ham. Hun ble likevel med ham på en forretningsreise til Australia, men flyet styrtet over Stillehavet.
Rollefiguren ble skrevet ut av serien i sesong 6 når hun døde sammen med Jin i en synkende ubåt. Jin som ønsket å redde henne ble bedt om å gå siden Sun så det ville bli umulig, men Jin ville ikke forlate henne. I slutten av scenen vises det at hendene sakte går i fra hverandre.
Jin og Sun var ikke opprinnelig en del av seriens utkast. Det var først da Kim Yoon-jin hadde prøve for rollen som Kate Austen at manusforfatterne besluttet å skrive inn fortellingen om det koreanske ekteparet.
