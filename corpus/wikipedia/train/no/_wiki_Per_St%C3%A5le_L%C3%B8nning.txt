Per Ståle Lønning  er en norsk journalist og programleder kjent fra flere debattprogrammer på TV og radio. Han har vært ansatt i både NRK, TV 2, TVNorge og P4.
Lønning startet sin journalistiske karriere i Gula Tidend i Bergen i 1972. Han ble senere redaktør i Åsaneposten og journalist i Morgenavisen. 4  I 1975 ble han ansatt i NRK-radio. Først var han programleder for humorprogrammet Fjellposten , og fra 1976 nyhetsprogrammet Dagsnytt. Han arbeidet rundt ti år i Dagsnytt , før han høsten 1986 debuterte som programleder på TV i aktualitetsprogrammet Kveldsåpent. 5  Vinteren 1987 ble han ansatt som nestleder i NRKs TV-sporten, og høsten 1988 gikk han til Dagsrevyen som ankermann. Våren 1990 begynte han som programleder i debattprogrammet Antenne 10, men gikk året etter tilbake til Dagsrevyen. 6  7 
Fra 1991 til 1992 ledet han det direktesendte underholdningsprogrammet For Galleriet sammen med Marit Christensen. Til tross for høye seertall  fikk programmet hard medfart av anmelderne. 8 
I juni 1992 ble det kjent at Hallvard Flatland hadde lokket Lønning til TVNorge. Ifølge VG ble hans nye lønn rundt 600 000 kroner, nesten det dobbelte av hva han på den tiden tjente i NRK. VG hevdet at en konflikt mellom Lønning og Tom Berntzen bidro til at Lønning ønsket å forlate kanalen. Samme avis hevdet at Flatland ønsket å sikre seg Lønning for å møte den kommende konkurransen fra TV 2. 9 
Her ledet han debattprogrammet Klart svar sammen med høyesterettsadvokat Tor Erling Staff. Programmet ble populært og etablerte seg etterhvert det mest sette debattprogrammet i Norge. Andre sendingen av programmet, hvor tema var innvandring, ble det mest sette programmet i Norge den uken med en seerandel på 20 % . Programmet ble sett av ialt 350 000. 10  Programmet om innvandring innvarslet et konfrontasjonspreget og tildels aggressivt diskusjonskonsept. Særlig amper ble stemningen da to representanter for nasjonalistene, Bastian Heide og Hege Søfteland, nektet å håndhilse på lederen i pakistansk arbeiderforening, Aslam Ahsan. Lønning gikk hardt ut mot Hege Søfteland for dette. 11 
I 1994 gikk Lønning over til TV 2. Hans første program var debattprogrammet Lønning & Staff, som etter at Staff trakk seg ble til Lønning direkte. Serien gikk til 1996 og ble en seersuksess for kanalen. I 1997 ble han programleder for aktualitetsmagasinet Sentrum, som gikk tre kvelder i uken i beste sendetid. Programmet gjorde ham til et av TV 2s største trekkplaster og han vant publikumsprisen under Gullruten 2000.
Vinteren 2001 var han programleder for sitt eget talkshow kalt I kveld med Per Ståle. Programmet fikk bare moderat oppslutning og ble avviklet etter vårsesongen. Våren 2002 var han programleder for reiseprogrammet Den store fisketuren. I 2004 ledet han Nabofeiden, men programmet ble ingen seersuksess, og det ble kun produsert og sendt to episoder. 12 
Våren 2005 sluttet han i TV 2 for å begynne som programleder for P4s aktualitetsmagasin Sytten Tretti til høsten. På grunn av sykdom valgte han å gi seg som programleder høsten 2006.
I 2007 hevdet Lønning at han på slutten av tiden i TV 2 ble oversett og hetset av sjefene, og kollegene hans sluttet å komme innom kontoret. Han hevdet videre han han ble fratatt arbeidsoppgaver og at han ikke hadde noe å gjøre. Han oppfattet det som utfrysing og mobbing. Han sa selv at dette var årsaken til at han høsten 2006 ble syk og måtte gå på antidepressiva. 13 
Høsten 2007 var han tilbake som programleder for radioprogrammet Sytten tretti, men vinteren 2008 sa han opp jobben i P4 og hevdet at han skulle bli bartender i Syden. Han uttalte til mediene at han han var lei og følte seg utbrent og at han ikke ville risikere å gå på en ny smell. 14 
