En trailer er en kort reklamefilm for en film, gjerne en spillefilm, og består av korte, sammensatte sekvenser eller glimt som «smaksprøver» fra filmen det reklameres for. Betegnelsen er engelsk og betyr «tilhenger». Den ble opprinnelig brukt om reklamefilmer som ble vist etter hovedfilmene på kino, men fordi publikum forlot kinosalen når hovedforestillingen var ferdig, flyttet en trailerne til før visningen av hovedfilmen.
Siden poenget med trailere er å få besøkende til filmen det reklameres for, velger man som regel de morsomste, mest actionfylte, bemerkelsesverdige eller interessevekkende klippene fra den fullstendige filmen, uten å avsløre filmens handling. Dette oppnås ofte ved at klippene vises i en annen rekkefølge enn i hovedfilmen. 
En teaser  er en kort trailer eller reklamefilm for den egentlige traileren som kommer seinere og er mer innholdsrik. Teaser er altså en tidligere og enklere variant som en første antydning av den kommende filmen.
