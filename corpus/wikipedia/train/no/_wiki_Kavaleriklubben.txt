Kavaleriklubben er en forening for kavalerioffiserer, grunnlagt 1882. Foreningen har medlemmer som har tilknytning til kavaleriet og manøverbataljonene i hæren.
Kavaleriklubben ble stiftet i 1882, som en interesseorganisasjon for Kavaleriets "sekondløitnanter".
Sekondløitnantene ble kalt «De udødelige» på grunn av avansementsforholdene i Kavaleriet. De stod gjennomsnittlig 3 år «Surnumerære» før de ble «virkelige». Deretter måtte de vente 9 år før de i en alder av ca 35 år rykket opp til Premiærløitnant. Sekondløitnantene ble satt til temmelig underordnede stillinger, og historien sier at de ble «hundset» av de mektige Premiærløitnantene.
Klubben hadde den gang ingen skrevne lover, og eldstemann var Formann. Av muntlige overleveringer vet vi at alle nye kavalerioffiserer var selvskrevne medlemmer, med mindre disse frasa seg medlemskap. Historien sier også at: «rekruttofficerene blev overordentlig vel mottatt, bespist og bedrukket og innprentet sætningen: Den der engang er kommet inn her kommer aldri ut igjen». Historien forteller at av og til, spesielt på vinterføre, red medlemmene til et sted i byens omegn og hadde fest der. Fra Rideskolen og Skoleeskadronen  ble det kjørt ut lass med hestepassere,dekkener og havre. Når festdeltagerne på hjemveien kom «feiende» til bygrensen, ble det utlevert brennende fakler, «hvorpå fulgte et flott inntog gjennom byens gater». På hjørnet utenfor stallbygningen ble faklene kastet i bål, som til slutt ble brukt som «lydighetshinder».
Dagens medlemmer i klubben tjenestegjør eller har tjenestegjort i Kavaleriavdelinger som KESK, EBN, TMBN, Panserbataljonen & Jegerregimentet.
Det er  over 350 medlemmer i foreningen. Møtene i klubben holdes på gamle Krigsskolen i Tollbodgaten 10, på Stabsskolen, på Akershus festnings Fanehall, på Setermoen eller i Rena leir. Av de som har holdt foredrag i kavaleriklubben de siste årene kan nevnes;  FSJ Sverre Disen og  FSJ Harald Sunde samt  GIH Lars Sølvberg, GIH Robert Mood, GIH Per Sverre Opedal, GIH Rune Jacobsen,Sjef Hæren Lars Lervik,  GIH / Sjef hæren Odin Johannessen samt FSJ Eirik Kristoffersen. Det er også et årlig foredrag med hærens manøver-bataljonssjefer. Høsten 2013 stod Kavaleriklubben for feiringen av kavaleriets 350-årsjubileum, med over 200  tilstede på markeringen i Gamle Logen i Oslo. Høsten 2016 feiret klubben på samme sted 300-årsjubileet for kavaleri trefningen på Norderhov med ca. 200 tilstede.
Rittmester Øyvind Isachsen har vært formann i klubben siden på starten av 2000 tallet.
