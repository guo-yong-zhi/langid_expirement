Sentrumssone, og sentrumskjerne, er begrep som brukes for å definere de viktigste områder med sentrumsfunksjoner i et tettsted.
Begrepet sentrumssone er definert av Statistisk sentralbyrå som et område satt sammen av en eller flere sentrumskjerner og en sone på 100 meter rundt.  En sentrumskjerne er definert som et område med mer enn tre ulike hovednæringsgrupper med sentrumsfunksjoner. I tillegg til detaljvarehandel, må offentlig administrasjon eller helse- og sosialtjenester eller andre sosiale og personlige tjenester være representert. Avstanden mellom virksomhetene skal ikke være mer enn 50 meter. 1 
Statistisk sentralbyrå avgrenser sentrumssoner årlig i forbindelse med oppdateringen av de norske tettstedskartene som legges ut på byråets nettsider.
Sentrumssonene omfatter i praksis områder i byer og tettsteder der det er butikker, kjøpesentrer og ulike servicebedrifter. Det viktigste, største, og oftest også eldste, område av denne type omtales ofte som byens sentrum. Et større tettsted eller by vil også ofte ha mer perifere sekundærsentra. Sentrumssoner er vanligvis forbeholdt tettsteder av en viss størrelse.
