Sisten eller sista  er en barnelek kjent fra hele verden og i mange varianter. I sin enkleste form går den ut på at én av spillerne   som «har'n»   skal prøve å røre ved en av de andre som er med . Alle de andre spillerne har som mål å unngå å bli tatt av den som «har'n». Hvis den som «har'n» klarer å ta en av de andre, vil det bli den personen som er tatt, som «har'n», og den som tidligere «hadde'n» er nå en vanlig spiller og skal rømme. Leken fortsetter så lenge man ønsker, eller inntil en på forhånd avtalt tid. For å hindre ensformighet, er det vanlig at den som nettopp har «hatt'n», ikke kan bli tatt selv umiddelbart etter å ha tatt noen andre.
Over denne enkle spilleformen er det mulig å lage et uendelig antall variasjoner, avhengig av ytre forhold under leken. En mulighet her er avgrensing av område for leken, for å gjøre det enklere for den som «har'n». Er man for eksempel på en plass der det er oppmerket linjer på bakken, kan man innføre den ekstraregel at man bare har lov til å ta seg fram over plassen ved å følge strekene .
Doktorsisten er en variant der de spillerne som blir tatt må holde en hånd på den kroppsdelen de blir tatt, og jage de andre med den frie hånden. Spillet får med denne varianten en ny dimensjon, siden det blir morsomt å forsøke å «ta» de motspillerne på vanskelige plasser. Å bli tatt på beina, under knehøyde er en stor utfordring.
En svært kjent variant, som noen ganger regnes som egen lek, er stiv heks. I denne varianten vil ikke det å «ha'n» overføres til den spilleren som blir tatt, men den spilleren vil i stedet måtte stå helt stille og i praksis ikke være med på jakten lenger, inntil vedkomne blir befridd av en tredje spiller, som ennå ikke har blitt tatt. Dette foregår for eksempel ved at de som har blitt tatt må stå rett opp og ned med spredte ben, og en som ønsker å befri en tatt spiller, må krype mellom bena til den paralyserte, og dermed utsette seg for en risiko for å bli tatt selv. Målet for den som da «har'n» vil være å paralysere alle andre spillere, før de rekker å befri hverandre igjen. Ved stort antall spillere kan flere spillere være «heks» for å ha en sjanse til å lykkes i dette målet. En vanlig regel er at den som «har'n» ikke har lov til å stå og vente på en person som er i ferd med å befri en annen, da dette i så fall ville føre til at ingen tør å befri noen andre, fordi de da garantert vil bli tatt selv .
En lignende variant er sisten på huk, der spilleren som blir tatt må sette seg på huk, og sitte slik til en tredje spiller hopper bukk over den som sitter nede, og på den måten blir befridd.
Sisten er også kjent som «har'n» , «tuppa» , og i Trøndelag og på Nordmøre er den kjent som «sura» . Noen steder på Vestlandet og Sørlandet: «Tikken» eller «Tikk». I deler av Sogn og Fjordane blir  leken faktisk kalt «Pikken» . Doktorsisten blir  da kalt, ganske riktig, doktorpikken .
