Marta Hillers  var en tysk journalist. Hun skrev dagboksnotatene som la grunnlaget for boka En kvinne i Berlin. Denne gjenga dagboka for perioden 20. april til 22. juni som handler om hennes liv under og etter slaget om Berlin. Boken beskriver detaljer knyttet til hennes egne opplevelser som voldtektsoffer under Den røde armés angrep på og okkupasjon av Berlin. Hun beskriver i detalj de overlevende siviles kamp for å overleve i kaoset som eksisterte.
Hun studerte ved Sorbonne og reiste siden rundt om i Europa. Hun behersket fransk og russisk i tillegg til sitt morsmål tysk. Våren 1945 oppholdt hun seg i Berlin, og måtte forholde seg til den nye tilværelsen som i stor grad var styrt av Den røde armé. Hennes russiskkunnskaper skulle vise seg å bli svært nyttige, både for henne selv og for hennes omgivelser.
Marta Hillers' memoarer ble første gang publisert i 1954 på engelsk, med anonym forfatter. Ansvarlig for utgivelsen var den tyske forfatteren Kurt Marek, som først lanserte boka i USA.
Hillers giftet seg i 1950-årene, flyttet til Sveits, og forlot journalistikken etter å ha gitt ut boka på tysk i hjemlandet i 1959. Den tyske utgivelsen ble svært kontroversiell og vakte debatt, noe som kan sees i lys av den kalde krigen, ettersom boka framstiller mange av de sovjetiske soldatene og offiserene i et relativt lite flatterende lys. Boka solgte dårlig, mange mente at den brakte skam over tyske kvinner. Noen mente at beskrivelsene var overdrevne, trolig hadde mange også tilsvarende opplevelser, og ikke noe ønske om å gjenoppleve dem.
Marta Hillers var selv aldri i det offentliges søkelys. Hun tillot ingen nye utgaver av boka etter beskyldningene om at den kastet skam på tyske kvinners ære og at den egget til anti-kommunisme.
En ny utgave kom først etter Hillers død i juni 2001. Boka ble en bestselger i 2003 og ble utgitt på mange språk, deriblant norsk i 2005.
Boka ble filmatisert i 2008; En kvinne i Berlin , regi av Max Färberböck. 
En kvinne i Berlin var Hillers eneste bok av betydning.
