Lothal  er en av de større ruinbyene etter Indussivilisasjonen og stammer fra rundt 2400 f.Kr. Stedet ligger nær den nåværende landsbyen Saragwala i Bhal-regionen i den indiske delstaten Gujarat, om lag 80 km sørvest for delstatshovedstaden Ahmadabad. 
Ruinene ble oppdaget  i 1954 og først gavd ut fra 1954-1955 til 1962-63 av Archaeological Survey of India , det offisielle indiske fortidsminnebyrået. Det er bygd et arkeologisk museum ved siden av utgravingsområdet som viser fram noen av de viktigste indusdalfunnene fra India.
Lothal huser ruinene av en stor havn eller et basseng med mål 37 ganger knappe 22 meter. Strukturen ligger ved det gamle leiet til elven Sabarmati, som siden har endret kurs. Via elven hadde innbyggerne i Lothal handelsforbindelse med Det indiske hav, og det er funnet bevis på handel med steder i Persiabukta, og gjennom den trolig også Det gamle Egypt og Mesopotamia.
Bygningene i byen, blant annet en lagerbygning med 64 rom nær havnen, lå litt høyere enn elvesletten rundt, og var omgitt av en bymur. En høyereliggende del av byen ved varehuset har hus med private bad og et omfattende avløpsystem. Den lavereliggende delen av byen huset håndverkere som gull- og koppersmeder og tilvirkere av perler.
Utenfor bymuren, i nordvest, lå en gravplass. Det er identifisert 22 gravsteder her, formet som et rektangel med nordvest-orientering.
Lothal ligger seks kilometer sørøst for jernbanestasjonen Lothal-Bhurkhi på jernbanelinjen Ahmadabad-Bhavnagar. Den har også veisamband med Ahmadabad , Bhavnagar, Rajkot og Dholka. De nærmeste byene er Dholka og Bagodara.
Lothal ble funnet i 1954 under en arkeologisk utforskning som ble startet av Archaeological Survey of India etter delingen av Britisk India i 1947. Delingen medførte at de fleste kjente indusdalstedene, blant annet Harappa og Mohenjo-daro, gikk til Pakistan. Lothal ligger 270 km fra Mohenjo-daro.
