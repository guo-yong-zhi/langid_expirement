Fagforeningenes Idrettsforening av 1926, populært kalt Fagen 26, var et norsk idrettslag. Fagen 26 var før krigen medlem av Arbeidernes Idrettsforbund og var i en årrekke blant Norges ledende bokse- og bryteklubber.
Klubben ble stiftet av Thorvald Olsen som en reaksjon på at Fagforeningenes Idrettsforening  meldte seg ut av Arbeidernes Idrettsforbund. 1  Fagforeningenes Idrettsforening hadde i 1924 vært sentrale i stiftelsen av arbeideridrettsforbundet, men meldte seg to år senere inn igjen i det borgerlige Landsforbundet for Idrett. Dette førte til splittelse i klubben, og Fagforeningenes Idrettsforening av 1926 ble grunnlagt, med AIF-medlemskap som forutsetning.
Fagen 26 var blant de dominerende idrettslagene i AIF og hadde flere dyktige administratorer som medlemmer, deriblant Rolf Hofmo. 1  Etter andre verdenskrig spilte ikke klubben en like framtredende rolle, men fikk fram flere norgesmestere i boksing og bryting. Klubben gikk i oppløsning på 1990-tallet. 2 
Bokserne i Fagen 26 tok totalt 22 AIF-mesterskap. Klubben hadde fem mann med på bokselaget som i 1934 oppnådde uavgjort 4-4 i landskamp mot Sovjetunionen. 1  Kaare Gundersen vant arbeiderolympiaden i 1937 og arbeider-VM i 1934. Etter krigen tok klubben tre norgesmesterskap, blant dem Kaare Gundersen som mottok kongepokalen i 1948. 3  4 
Klubbens brytere tok 21 AIF-mesterskap, mellomvekteren Arthur Auve sto alene for ti titler. 5  Etter krigen samlet klubben sju norgesmesterskap  i gresk-romersk stil og fem i fristil. 5  Frank Solberg vant kongepokalen i 1967.
