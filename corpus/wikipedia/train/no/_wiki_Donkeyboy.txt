Donkeyboy er en norsk popgruppe fra Drammen.
Bandet ble etablert i 2005 av Cato Sundberg, Kent Sundberg og Thomas Drabløs. Peter Michelsen og Alexander Garborg Ågedal ble senere medlemmer. Alexander Garborg Ågedal valgte i januar 2013 å slutte i bandet til fordel for å være mer sammen med sin datter.
I 2006 var de en av finalistene under NRKs urørtfinale. Deres første singel, «Ambitions», kom 30. mars 2009, og solgte til tre ganger platinaplate. Linnea Dale er gjestevokalist på refrenget på singelen, og deltar også på bandets andre singel, «Sometimes».
Donkeyboy satte flere norske single-rekorder med debutalbumet og ble de første artist som hadde fire låter inne på VG-lista Topp 20 samtidig, med «Ambitions» på 1.-plass , «Sometimes» på 2.-plass, «Broke My Eyes» på 6.-plass og «Awake» på 17.-plass. 1 
De slo også den 45 år gamle ukesrekorden til The Beatles fra 1964. Beatles hadde 5 uker på rad på topp med låtene «I Feel Fine» og «If I Fell» ved årsskiftet 1964-65. Donkeyboy oppnådde 6 uker, før Rihanna klarte å splitte de to førstesinglene til Donkeyboy. Underveis gikk også «Ambitions» opp og tok førsteplassen en uke foran «Sometimes» før sistnevnte igjen overtok toppen. Også det er en rekord som det norske bandet er alene om. Dette skjedde den uka Donkeyboy ga ut debutalbumet. Samme uka lå de to låtene for fjerde uke på rad som nummer 1 og 2 på den offisielle norske radiolista Hit 40 også, det var det heller ingen artist som har klart før dem.
Dessuten er de eneste band som har den unike trippelen å toppe albumlista samtidig med å ha dobbel topp på single- og radiolista Hit 40 samtidig. En rekord som kan synes bortimot uslåelig. 2 
Ambitions fikk 52 uker på VG-lista topp 20, da de gikk ut med en 18.-plass i uke 13 i 2010. 3 
Etter suksessen med albumet og singlene, vant bandet tre priser under Spellemannprisen 2009; sangen «Ambitions» ble kåret til årets hit, videoen til sangen, som ble regissert av Kristoffer Borgli, ble kåret til årets musikkvideo, mens bandet vant klassen årets nykommer. I tillegg ble bandet nominert i klassen popgruppe og brødrene Cato og Kent Sundberg ble nominert til populærkomponist for musikken til debutalbumet. I 2011 ble bandet den første norske vinneren av EBBA-prisen, en europeisk pris som deles ut til fremadstormende artister eller grupper fra ulike land som har nådd publikum utenfor sitt eget land for første gang. 4 
Oppfølgeralbumet Silver Moon ble gitt ut i 2012. Fra det ble singelen «City Boy» nominert til årets hit under Spellemannprisen 2012. Bandet slapp i 2013 ut singelen «Triggerfinger» og i mars 2014 «Crazy Something Normal». Sistnevnte ble nominert til årets hit under Spellemannprisen 2014.
I 2015 ble singelen «Downtown» utgitt, etterfulgt av «Lost» i 2016 og «Kaleidoscope» i 2017. Bandets siste singel per 2022, «Kentucky», ble gitt ut i april 2021. 
