Den Kongelige Afstøbningssamling holder til i Vestindisk Pakhus  på Toldbodgade 40 i København og inneholder cirka 2.500 gipsavstøpninger av skulpturer fra ca.2.500 f.Kr. til rundt år 1600. Det er gratis entré til Den Kongelige Afstøbningssamling.
Den Kongelige Afstøbningssamling ble grunnlagt i 1895 som en del av Statens Museum for Kunst. Det var brygger Carl Jacobsen som bestemte seg for å skape en avstøpningssamling for hele folket, hvor man kunne studere skulpturkunstens hovedverker. Enkelte av avstøpningene stammer fra 1700-tallet og var en del av Kunstakademiets samling, som inntil midten av 1900-tallet ble brukt daglig til å tegne og male etter som ledd i kunstnernes utdannelse. Samlingen ble først utstilt på Statens Museum for Kunst i Sølvgade og siden flyttet til Vestindisk Pakhus, som åpnet for publikum i 1995. 
Til tross for at Den Kongelige Afstøbningssamling består av en samling kopier, så er noen av skulpturene gradvis i ferd med å bli originaler. Flere av samlingens verker er avformet for så mange år siden, at originalskulpturene i dag ikke er i samme stand som ved tilblivelsen av avstøpningene. Avstøpningssamlingen representerer slik sett en mer intakt bevaringstilstand enn enkelte av originalene. 
I dag støper man i former med silikongummi som når inn i alle originalens fordypninger og som enkelt tas av. Tidligere var prosessen omstendelig. Man kunne bruke former av leire eller benlim; men normalt brukte man faste former i gips som møysommelig ble bygget opp rundt originalene av opp til flere hundre enkeltstykker, atskilt og satt sammen igjen for å støpe i dem med gips. 
Portaler: Danmark   Museum