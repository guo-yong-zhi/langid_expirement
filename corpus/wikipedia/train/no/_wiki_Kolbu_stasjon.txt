Kolbu stasjon var en stasjon på Skreiabanen i tettstedet Kolbu i Østre Toten kommune i Innlandet. Den åpnet som stoppested 28. november 1902 og ble oppgradert til stasjon 1. mai 1916. 1. juli 1982 ble stasjonen ubemannet, og Skreiabanen ble nedlagt 1. februar 1988. Fram til år 2003 lå Kolbu stasjon i Vestre Toten kommune.
Stasjonsbygningen var i utgangspunktet en liten bygning tegnet av Paul Armin Due. I 1911 ble den utvidet med stasjonsmesterbolig med gavl mot plattformen, mens venteværelse- og kontordelen fikk påbygget en halv etasje. Uthus og privet ble i 1956 erstattet med nye deler. Stasjonen var i privat eie etter nedleggelsen, men brant ned til grunnen 1. juli 2004, slik at bare godshuset står igjen. Skinnegangen gjennom Kolbu ble revet opp allerede i 1988.
Kolbu stasjon lå 9,07 km fra Reinsvoll.
