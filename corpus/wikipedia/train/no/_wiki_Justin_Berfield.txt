Justin Tyler Berfield  er en amerikansk skuespiller, manusforfatter og produsent som er best kjent for sin rolle som Reese, den nest eldste broren i den populære TV-serien Malcolm in the Middle. 
Berfield er yngre bror av Lorne Berfield som også er skuespiller. Berfield er jødisk. Han kjøpte og senere solgte huset som tidligere var eid av Jessica Simpson og Nick Lachey. Som fem-åring opptrådte Berfield for første gang på TV i en kaffe-reklame. Han dukket opp i flere titalls reklamer allerede som barn. Hans TV-debut kom i den kortlivede serien The Good Life  hvor han spilte mot Drew Carey. Året etter, i en alder av ni år var Berfield blant 3000 unge skuespillere som ble testet for Star Wars Episode I: The Phantom Menace, men denne rollen gikk til Jake Lloyd. 
Flere TV-opptredener fulgte med opptredener i Hardball, The Mommies og The Boys Are Back. Hans første langvarige rolle på TV var som Ross Malloy i TV-serien Unhappily Ever After , der han spilte i over hundre episoder. I 2000 fikk han rollen som Reese i serien Malcolm in he Middle. Berfield dukket opp i til sammen 151 episoder av denne serien, og med innspillingen av den hundrede episoden ble han den yngste skuespilleren i filmhistorien som dukket opp i 100 episoder av to forskjellige TV-serier. Berfield hadde en gjesteopptreden i TV-serien Sons of Tucson i 2010. 
