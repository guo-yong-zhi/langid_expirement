Kurt Blome  var en tysk medisinsk forsker og Nazi-lege som under andre verdenskrig var tilsatt ved tyske konsentrasjonsleirer. Han ble tiltalt for krigsforbrytelser under Legeprosessen i Nürnberg, men frikjent på grunn av bevisets stilling.
Han var assistent for Reichsgesundheitsführer  og ledet den nasjonale kreftforskningen for Reichsforschungsrat. Blome skrev den selvbiografiske boken Arzt in Kampf  hvor han satte likhetstegn mellom medisinsk og militær innsats i kampen for liv og død.
Han ble arrestert av det amerikanske Counter Intelligence Corps  i München den 17. mai 1945, uten andre papirer enn førerkortet på seg. Etter noen uker i varetekt, mens CIC sjekket identiteten hans, ble han flyttet til Schloss Kransberg utenfor Frankfurt am Main.
Noen dager etter ankomsten på Kransberg kom en hemmelig melding til ALSOS, et anglo-amerikansk ekspertteam som undersøkte tysk og italiensk våpenteknologi. Meldingen lød: «I 1943 studerte Blome biologisk krigføring, selv om han offisielt drev kreftforskning, som bare var kamuflasje. Han var i tillegg assisterende helseminister i Riket. Vil dere sende etterforskere?»
Blome innrømte at han i 1943 hadde blitt beordret til å eksperimentere med vaksiner mot pest på fanger i konsentrasjonsleirer. Han ble stilt for retten i Legeprosessen i Nürnberg i 1947 for å ha eksperimentert på mennesker uten deres samtykke, under rubriseringen krigsforbrytelser og forbrytelser mot menneskeheten. Han ble frikjent i saken på grunn av bevisets stilling. Ut fra hans tidligere innrømmelser og indisier mot ham er det allment akseptert at han deltok i slike eksperimenter, blant annet med saringass på fanger i Auschwitz.
Det er en utbredt oppfatning at press fra amerikanske myndigheter førte til frikjenningen. Som motytelse måtte Blome gi amerikanske forskere informasjon om eksperimenter utført i Dachau, og råd i forbindelse med utviklingen av USAs biologiske våpen. To måneder etter frikjenningen ble han ført til USA som en del av Operation Paperclip, og avhørt på Camp David. I 1948 etablerte han egen legepraksis som spesialist i dermatologi og urologi i Dortmund. I 1951 ble han ansatt av U.S. Army Chemical Corps for å jobbe med kjemisk krigføring, og var knyttet til den amerikanske etterretningstjenestens European Command Intelligence Center i Frankfurt som forsker. I hans personellfil var Nürnbergprosessen ikke nevnt. Han praktiserte også som lege og engasjerte seg politisk. Han var kandidat for Deutsche Partei  i valgkretsen Dortmund III i forbundsdagsvalget i 1953.
Portal: Andre verdenskrig