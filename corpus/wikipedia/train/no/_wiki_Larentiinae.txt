Larentiinae er en stor underfamilie av målere . På verdensbasis er det 5 800 arter,  de aller fleste lever i tempererte deler av verden. I Europa er det registrert 694 arter, de fleste lever i sør. I Norge utgjør Larentiinae den største underfamilien  av målere, med over halvparten av de registrerte norske målerartene. Særlig artsrik er slekten dvergmålere , med rundt 50 norske arter.
Små til middelsstore, slanke målere. Antennene er gjerne smalt fjærformede hos hannene, og tynne, trådformede hos hunnene. Vingene er ikke flikete, men har en jevn fin bakkant. Forvingene er som oftest kamuflasjefargede, mange arter i bleke gråbrune farger, men noen arter er hvite, grønne, rustrøde og brunorange på farge. Bakvingene er ofte gråhvite, gjerne med et noe mørkere felt langs bakkanten. Men hos noen arter er bakvingene også kamuflasjefargede, gjerne i et noe lignende mønster som framvingene. I denne gruppen har vanligvis begge kjønn velutviklede vinger, men unntak finnes, spesielt slekten Operophtera, der hunnene har sterkt reduserte vinger.
Larentiinae skiller seg fra de andre målerne ved at frambeinas føtter , samt bakfotenes legger  er lengre. De har også noen hår eller tannformede utvekster på oversiden av transtilla. Larvene skiller seg ofte fra andre målerlarvene ved å ha redusert antall bukføtter.
Målere er sommerfugler og tilhører gruppen av insekter med fullstendig forvandling , som gjennomgår  en metamorfose i løpet av utviklingen. Larvene er radikalt forskjellige fra de voksne, både i levevis og i kroppsbygning. Mellom larvestadiet og det voksne stadiet er et puppestadium,  en hvileperiode, der målerens indre og ytre organer endres.
De fleste Larentiinae flyr om natten, men det finnes også noen dagflygende arter, for eksempel sotmåleren . I denne gruppen lever de fleste larvene på urter, sjeldnere på busker og trær. Mange er oligofage, det vil si at larvene lever på bare én eller noen få plantearter.
Denne oversikten har med de vanligste artene i Norge, samt slekter som forekommer nord i Europa. Den er ikke systematisk ordnet, men alfabetisk etter latinske slektsnavn.
Slekten Lythria var tidligere i Larentiinae, men nyere undersøkelser viser at den er en del av Sterrhinae. 1  4 
