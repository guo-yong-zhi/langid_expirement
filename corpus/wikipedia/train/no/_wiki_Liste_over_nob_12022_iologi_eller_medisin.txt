Listen over nobelprisen i fysiologi eller medisin er en kronologisk liste over mottakere av nobelprisen i fysiologi eller medisin fra 1901 og frem til i dag. Prisen blir utdelt årlig av det svenske Karolinska Institutet til forskere og leger som arbeider eller har arbeidet med ulike felt innen fysiologi eller medisin. Prisen er en av fem priser utdelt av Nobelstiftelsen etter ønske fra testamentet til Alfred Nobel. Prisen kalles ofte bare nobelprisen i medisin, men Nobel presiserte at prisen skulle tildeles bidrag innen «fysiologi eller medisin» i sitt testamente. 
Dermed kan prisen tildeles personer innen svært varierende fagfelt. Den første prisen ble tildelt tyske Emil Adolf von Behring i 1901. Alle mottakere av prisen tildeles en medalje, et diplom og en pengesum . I 1901 mottok von Behring en pengesum på 150,782 svenske kroner , som i 2008 ville tilsvart over 7,7 millioner svenske kronger. I 2008 mottok prisvinnerne Harald zur Hausen, Françoise Barré-Sinoussi og Luc Montagnier en sum på 10,000,000 svenske kroner . Prisen blir utdelt i Stockholm på den årlige seremonien den 10. desember, den samme datoen som Nobels død.
Prisen er utdelt til personer innen ulike fagfelt og frem til 2009 har 8 priser blitt tildelt for bidrag innen signaltransduksjon av G-proteiner, 13 priser er tildelt personer som har bidratt eksepsjonelt innen nevrovitenskap og videre 13 har blitt tildelt prisen for sine bidrag innen metabolisme. Prisen har en gang ikke blitt tildelt ved seremonien. Dette skjedde da Gerhard Domagk i 1939 ikke fikk lov til å motta prisen av sin tyske regjering. Han mottok senere medaljen og diplomet, men ikke pengepremien. 
Per 2019 har totalt 219 personer mottatt prisen, derav 12 kvinner: Gerty Cori , Rosalyn Yalow , Barbara McClintock , Rita Levi-Montalcini , Gertrude B. Elion , Christiane Nüsslein-Volhard , Linda B. Buck , Françoise Barré-Sinoussi , Elizabeth H. Blackburn , Carol W. Greider , May-Britt Moser  og Tu Youyou . Grunnet de to verdenskrigene og andre årsaker, har prisen ikke blitt utdelt ved ni anledninger .
Portal: Vitenskap