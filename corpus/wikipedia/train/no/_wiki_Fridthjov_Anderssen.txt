Fridthjov Anderssen  var en norsk komponist. Han virket i Bodø hele sitt liv som organist, kordirigent og komponist.
Fridthjov Anderssen ble født 26. april 1876 på Moldjord i Beiarn, som den yngste i søskenflokken. Foreldrene hans var Ole Anderssen og Gjertru Meland. Faren var svært interessert i musikk. Han var felespiller og kirkesanger, og hjemme hadde de både fiolin, gitar og husorgel.
I 1886 flyttet familien til Hernes ved Bodø. Alle søskene var aktiv i byens musikkliv, og Fridthjov vokste opp i et godt musikkmiljø. Fridthjov begynte tidlig å spille orgel, og faren kjøpte også et piano mot slutten av 1880-årene.
Fridthjov begynte tidlig å skrive musikk. Fra 1888 fikk han musikalsk skolering av Bodø kirkes første organist, Erik Aulie fra Oslo.
I perioden 1893-1895 tok han to semester ved Peter Lindemans musikkonservatorium i Oslo. Her studerte han orgel og piano hos Peter Brynie Lindeman og Kristian Lindeman, harmonilære hos Gustav Fr. Lange og kontrapunkt hos Johannes Haarklou og Catharinus Elling.
I 1895 holdt han sin første offentlige konsert som organist. Han holder flere konserter dette året i Bodø, Folda, Lofoten og Vesterålen.
Fridthjov Anderssen var organist i Bodin kirke fra 1895 til 1901. Samtidig var han dirigent for den nyopprettede Bodø orkesterforening og dirigent for Bodø Håndverkersangforening, som han begynner å komponere musikk for.
Han møtte sin framtidige kone Aagot Nilssen tidlig, men økonomien tillot dem ikke å gifte seg før i 1912.
Høsten 1901 reiste Fridthjov Anderssen til konservatoriet i Leipzig for å studere. Dette hadde han lenge hatt planer om, og nå hadde han endelig penger til å gjøre det. I Leipzig fikk han lærerne Homeyer i orgelspill, Jadassohn og senere Emil Paul i kontrapunkt. Han måtte reise hjem igjen sommeren 1902.
Fra 1902 bodde han i Bodø. Han arbeidet som dirigent for korene Bodø Håndverkersangforening og Bodø Sangforening, og han ble organist i Bodø kirke i 1905. I tillegg var han leder for orkester og hornmusikk, samt lærer i pianospill.
Fridthjov Anderssen ble mest kjent for sine korverk. I perioden 1902-1904 komponerte han Utfærdsdråpa, til tekst av Per Sivle for solister, kor og orkester. Fridthjov Anderssen ble tatt opp som medlem i Norsk Komponistforening i 1928.
Verket Nordland for baryton og mannskor til tekst av Knut Hamsun ble komponert i 1913. Det var et bestillingsverk for Nordlands sangerforbund, som skulle framføre det på landssangerstevnet i Oslo i 1914. Sangerforbundet, bestående av 90 mann, gjorde en konsertturne langs kysten sørover til Oslo. Konserten i Oslo ble en stor suksess, og bidro til å gjøre Fridthjov Anderssen kjent.
Bodøkantaten for kor, barytonsolo og orkester, ble skrevet til Bodø bys 100-årsjubileum i 1916.
Fridthjov Anderssen fikk imidlertid aldri store inntekter fra komposisjonene sine. Han overlevde på den lille lønnen som organist i Bodø kirke, som pianolærer og dirigent, og øvrige musikalske aktiviteter i byen.
Hans orgelfantasi over koralen Av dypest nød regnes som et av de viktigste norske orgelverk. Den ble til i 1917, før det andre oppholdet hans i Leipzig. Han spilte den i 1924 på organistforeningens konsert. I 1933 spilte han den på en olsok-konsert i Nidarosdomen.
Mot slutten av sitt liv fikk han et arbeidsstipend for komponister fra Oslo by. Han var imidlertid syk og døde 9. mai 1937, 61 år gammel.
Komponisten Geirr Tveitt har laget et orkesterarrangement til Anderssens verk Nordland.
Fridthjov Anderssens musikk er skrevet i et senromantisk tonespråk, ofte med avanserte akkordganger og modulasjoner.
Fridthjov Anderssen skriver i brev i slutten av 1890-årene : «Hvilken musikk har mest verd: den som uten forhindring strømmer inn i sjelens øre, fyller et øyeblikk og går ut det annet. Eller den som kanskje til en begynnelse virker fremmed – endog frastøtende, men litt etter litt trenger inn, synker ned i dypet av sjelen, hvor den møter gjenspeiling og ekko.»
Fridthjov Anderssen ble tidlig en beundrer av Wagner. «Alle korset seg i begynnelsen over  musikk og kalte det musikk-anarki. Nå er alle begeistret , og en finner melodi der en ikke merket den før. – Jeg er glad i klassisk musikk . Beethoven er min gud . Men for nålevende å skrive klassisk musikk...»
I tillegg noen folketonebearbeidelser.
NRK har en rekke opptak med Anderssens musikk. På Nasjonalbiblioteket kan man for eksempel søke opp et program om åpningen av Bodø kringkaster i 1931 hvor Anderssens "Utferdsdråpa" ble fremført under hans ledelse. Musikken man hører i dette klippet er fra en senere innspilling av Bodø-musikere. :     https://urn.nb.no/URN:NBN:no-nb_dra_2003-00578D
I ett annet opptak om en nordlandsk storgård, kan man helt mot slutten høre en sangkvartett synge et utdrag av Anderssens "Nordland" under ledelse av Hans Solum. https://urn.nb.no/URN:NBN:no-nb_dra_1993-03870P 
Det undersøkes om det finnes innspillinger i Tyskland hvor Anderssens musikk spilles relativt ofte.
Youtube har noen innspillinger, blant annet en tysk kantor som heter Konja Voll ved Michaelskirche Bensheim. https://www.youtube.com/watch?v=UgvKwQzQvJQ&t=79s
I 2019 fant man en innspilling av Anderssens "Fantasi........." på youtube med organisten Brita Falch Leutert. https://www.youtube.com/watch?v=T5lx7p183_w 
