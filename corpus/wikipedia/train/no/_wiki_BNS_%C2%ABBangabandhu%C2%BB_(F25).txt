BNS «Bangabandhu»  er en fregatt av Ulsan-klassen som for tiden er i aktiv tjeneste hos den bangladeshiske marinen. Skipet ble bygget i Sør-Korea i 2000 og anses for å være det mest moderne skipet av sin type og klasse i den bangladeshiske marinen. Fregatten har sin hjemmehavn i Chittagong. Den har et mannskap på rundt 186, deriblant 16 offiserer.
BNS «Bangabandhu» er i stand til å både engasjere seg i kamp og utføre en rekke maritime oppgaver i fredstid. Skipet har som hovedoppgave å beskytte, forsvare og overvåke Bangladeshs eksklusive økonomiske sone. Det utfører også ulike oppgaver for å opprettholde lov og orden innenfor Bangladeshs maritime grenser, slik som bekjempelse av maritim terrorisme, miljøforurensning og smugling. I tillegg kan BNS «Bangabandhu» om nødvendig bistå i lete- og redningsaksjoner  til havs.
Skipet er oppkalt etter lederen blant grunnleggerne av Bangladesh, Sheikh Mujibur Rahman, som populært blir omtalt med ærestittelen Bangabandhu . Kjølen ble strukket 11. mars 1998 ved verftet Daewoo Shipbuilding & Marine Engineering i Sør-Korea, og skipet ble satt inn i tjeneste for den bangladeshiske marinen den 20. juni 2001.
Den 13. februar 2002 ble BNS «Bangabandhu» midlertidig tatt ut av tjeneste for å gjennomgå ulike reparasjoner som var dekket av garantien, og skipet ble overført til reserveflåten som fregatten «DW 2000-H». Skipet lå ved kai fram til 13. juli 2007, da det igjen ble satt inn i tjeneste, men denne gang som BNS «Khalid Bin Walid». I 2009 ble skipet omdøpt nok en gang og fikk nå det opprinnelige navnet BNS «Bangabandhu». Skipet ble tatt inn som nasjonal standard den 29. august 2013.
I mars 2014 ble BNS «Bangabandhu» og BNS «Umar Farooq», etter anmodning fra malaysiske myndigheter, satt inn i letingen etter det savnede passasjerflyet Malaysia Airlines Flight 370 i Bengalbukta. 1 
