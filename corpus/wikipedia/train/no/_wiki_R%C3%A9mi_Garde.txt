Rémi Garde  er en fransk fotballtrener og tidligere fotballspiller.
Rémi Garde vokste opp i nærheten av Lyon og ble tidlig i tenårene inkludert i ungdomsavdelingen til byens storklubb, Olympique Lyonnais.
Han fikk sin første erfaring med seniorfotball i 1984/85-sesongen. Men da klubben ansatte Robert Nouzaret som ny trener i 1985 ble Garde begrenset til spill for B-laget inntil Nouzaret fikk sparken i 1987. Med ansettelsen av Raymond Domenech i 1988, fikk Garde sitt gjennombrudd. Som en av flere unge spillere Domenech satset på, spilte Garde seg til fast plass som defensiv midtbanespiller og ble gitt kapteinsbindet i en 1988/89-sesong som endte med opprykk til Ligue 1.
Garde fikk sine første landskamper for Frankrike under en tur til Kuwait i januar 1990 da han spilte de to kampene mot Kuwait og Øst-Tyskland. Under Michel Platinis landslagsledelse spilte Garde ytterligere fire kamper for Frankrike.
Garde spilte fire sesonger for Lyon og deretter tre sesonger for Strasbourg, før han ble hentet til Arsenal av Arsène Wenger i 1996. Skader og tøff konkurranse om plass på laget begrenset Gardes spilletid under de tre sesongene han tilbragte hos Arsenal. Til tross for begrenset spilletid opplevde han å bli klubbens første utenlandske kaptein.
