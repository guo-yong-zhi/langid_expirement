Joseph Keter  er en tidligere kenyansk friidrettsutøver, som hovedsakelig konkurrerte i 3000 meter hinder. Han vant gull på 3000 meter hinder under Afrikamesterskapet i friidrett 1993 og under OL 1996 i Atlanta.
Keter vant 3000 meter hinder under Afrikamesterskapet i friidrett 1993, med tiden 8:22,34. Samme år vant han Nikaïa-stevnet i Nice, med ny personlig rekord på 8:21,04, og kom på femteplass i Bislett Games og sjetteplass i DN Galan. Han ble kenyansk mester på 3000 meter hinder i 1993 og 1994. Han kom på tredjeplass i Goodwill Games 1994 i St. Petersburg, og i 1995 kom han på fjerdeplass i Herculis-stevnet i Monaco og Bislett Games, og han fikk bronse under Military World Games i Roma.
1996 var toppsesongen i Keters karriere, der han vant olympisk gull på 3000 meter hinder. Det samme året satte han sin personlige rekord på 8.05,99 under et stevne i Monaco. Han vant 3000 meter hinder i Athletissima, Herculis og Memorial van Damme denne sesongen.
I 1997 vant han IAAF Grand Prix på 3000 meter hinder, og han kom på sjetteplass i det kenyanske mesterskapet i friidrett. Han fikk sølv på 3000 meter hinder under det kenyanske mesterskapet i friidrett i 1998.
