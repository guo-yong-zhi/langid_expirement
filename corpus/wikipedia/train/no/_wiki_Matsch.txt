Matsch  er en landsby, en dal og en utdødd adelsslekt i Syd-Tirol.
Landsbyen Matsch  er dalens største og lavestliggende bosetning. Den hører til kommunen Mals i Nord-Italia og har i underkant av 500 innbyggere.
Matschdalen  er en nordlig sidedal av Vinschgau. Den møter hoveddalen ved byen Schluderns og strekker seg 15 km nordnordøstover inn i Ötztal-Alpene. Ovafor selve landsbyen Matsch ligger en rekke mindre gårdsklynger , fulgt av flere setre . Øverst i dalen, nedafor Weißkugel , ligger isbreen Matscherferner. Også de andre dalsidene utgjøres av høye fjell, bl.a. Saldurspitze  og Hochalt  på østsida og Valvelspitze  og Portlesspitze  på vestsida. Befolkninga i dalen er tysktalende, men var antagelig retoromansktalende inntil 1700-tallet. Landsbyen og gårdene i dalen har derfor overveiende navn med retoromansk språkdrakt, selv om opphavet delvis kan ligge i før-indoeuropeisk tid , mens enkelte stedsnavn er opprinnelig tyske . Elva Saldurbach  renner gjennom dalen og blir tatt opp av Punibach nedafor Schluderns, før begge renner ut i Etsch. Fordi elva forlater dalen gjennom et juv, går veiforbindelsen ikke via Schluderns, men via Tartsch.
Ved inngangen til dalen, mellom Schluderns og Matsch, ligger ruinene til to borger , som tilhørte herrene av Matsch , en viktig lavadelsslekt i området. Det er uvisst om slekta ga navn til dalen eller motsatt. Slekta kan opprinnelig ha kommet fra Mazzo i Valtellina; alternativt var den en sidelinje av slekta Tarasp. Matsch-slekta nevnes for første gang på 1100-tallet, og fikk etter hvert et stort antall besittelser i Vinschgau, Valtellina og ulike deler av Graubünden. Slekta fungerte lenge som fogder av biskopene av Chur for Øvre Vinschgau og Val Müstair; Arnold von Matsch ble selv biskop av Chur , mens andre medlemmer av slekta bl.a. ble utnevnt til borggrever av Tirol. Herrene ga opp borgene sine i Matschdalen på 1300-tallet, da de overtok biskopens større borg  i Schluderns. Slekta døde ut i 1504.
