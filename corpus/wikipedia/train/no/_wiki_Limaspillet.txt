Limaspillet er et historisk utendørsteater som spilles på Limastranda ved sørenden av Hurdalssjøen i Nannestad kommune.
Limaspillet er skrevet av Jorun MH Skryseth, og musikken er komponert av Trond Hultgren. 1  Limaspillet ble for første gang satt opp i august 2003, og har i tillegg blitt satt opp i 2004, 2005, 2007, 2008, 2010, 2012, 2014, 2017, 2021 og 2022. 2 
Historien finner sted i middelalderen, hvor det på spilleplassen tidligere lå et klosterhospits hvor inntil åtte munker hadde fast tilholdssted. Klosterhospitset var hvilested for pilegrimer fra hele Europa på vei til Nidaros. Handlingen i Limaspillet foregår i år 1349 og utspiller seg rundt klosterhospitset. Limaspillet er delvis basert på historiske fakta og er for det meste basert på fri diktning. I teaterstykket får vi historien til pilegrimen Anne som stopper opp for å hvile ut ved klosterhospitset i Nannestad. På stedet får vi innblikk i konfliktene mellom de lokale fastboende og de gjennomreisende pilegrimene, svartedauden og i tillegg til en kjærlighetshistorie mellom én av munkene og Anne. 3 
