Schwäbische Alb er et platå i Baden-Württemberg i Tyskland som strekker seg 220 km fra sørvest til nordøst og er 40 til 70 km bredt. Fjellkjeden er oppkalt etter regionen Schwaben.
Schwäbische Alb grenser til Donau i sør og de øvre delene av Neckar i nord. I sørvest stiger de opp mot de høyere fjellene i Schwarzwald. Det høyeste fjellet i Schwabisk Alb er Lemberg på 1 015 meter over havet. Det høye platået heller sakte mot øst. Vestkanten er en bratt klippe , som stiger opp 400 meter og er dekket av skog. 
Navnet Schwäbische Alb benyttes av og til om det industrielle området som ligger rundt fjellkjeden, og for mange innbyggere er fjellkjeden en populær plass for rekreasjon. 
Schwäbische Alb består stort sett av kalkstein som dannet havbunnen i juratiden. For 50 millioner år siden trakk havet seg tilbake. Siden kalkstein løser seg opp i vann, forsvinner regnvann ned i sprekker og danner underjordiske elver som renner gjennom store grottesystemer før de kommer opp av bakken. Det er nesten ingen elver, innsjøer eller andre former for overflatevann i Schwabisk Alb. 
Regn og andre værsituasjoner løser sakte, men sikkert opp hele fjellkjeden. Hvert år blir den omtrent 5 cm kortere. For noen millioner år siden strakk kjeden seg helt til det som i dag er Stuttgart. Enkelte steder var kalksteinen mer robust og det utviklet seg derfor små fjell i fjellkjeden. Flere steder finnes grotter, og mange av disse er populære turiststeder. Det er flere typer grotter, fra tørre dryppsteinshuler til grotter det er mulig å komme inn i med båt. Enkelte steder der vannet kommer ut igjen av fjellet finnes flotte utspring, som for eksempel Blautopf, en kilde til en av sideelvene til Donau. På grunn av den porøse kalksteinen forsvinner nesten Donau nær Immendingen , og dukker opp et par kilometer lenger nede. Det meste av vannet som forsvinner fra Donau dukker opp igjen nær Aachtopf, som er en kilde til en sideelv til Rhinen.
Området er stort sett åslendt, og i øst stort sett flatt. Åsene er ofte dekket av små skoger med små sletter og små landsbyer innimellom.
Schwäbische Alb er ikke særlig tett befolket . Flere storbyer ligger nær området, og disse regnes i noen tilfeller som en del av det. 
