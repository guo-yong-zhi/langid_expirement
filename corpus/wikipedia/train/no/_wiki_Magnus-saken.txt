Magnus-saken er en av Norges eldre uoppklarte drapssaker, og startet fredag 29. april 1966 da den utviklingshemmede 40 år gamle bilmekanikeren Magnus Ellingsen ble overfalt og ranet på veien hjem fra travbanen Nesttunbanen i Bergen. Han ble så hardt skadet at han døde på Haukeland sykehus 20. mai samme år. Ingen er noensinne blitt straffet for ugjerningen. 1 
Det er i dag ikke mulig å oppspore politidokumentene i Ellingsen-saken. Drapssaken ble foreldet i 1991, men det finnes ikke spor etter dokumentene hos Statsarkivet i Bergen. Saken hørte inn under gamle Hordaland politidistrikt, som tidligere har kastet mange saker fra 1960-tallet. 2 
Fredag 29. april var Ellingsen på plass under årets første hverdagskjøring på Nesttunbanen sammen med over tusen tilskuere. I løpet av kvelden jublet Magnus over en gevinst. Det fikk antakelig drapsmannen til å tro at den 40 år gamle mannen hadde vunnet store penger. Under den første hverdagskjøringen på traverbanen på Nesttun ble det omsatt for 96 493 kroner på ni starter. Fem personer innkasserte en gevinst på vel 4 000 kroner i V5-spillet. Magnus Ellingsen var ikke blant dem.
Ellingsen ble angrepet bakfra på veien over Nyland til Slåtthaug, men kjemper seg opp og videre. Han ble slått mot et piggtrådgjerde og endte i en myrbekk. Ransmannen trampet og sparket i offeret sitt før han forsynte seg med dets lommebok. Ellingsen var ille tilredt når han ble innlagt på Haukeland sykehus. Blant annet var underkjeven brukket.
Politiet fikk melding om overfallet sent samme kveld. Det meldte seg flere vitner. Et ektepar fortalte at de så Magnus sammen med overfallsmannen. En mann befant seg enda nærmere. Han fortalte politiet at han så mennene sloss, men at han trodde det dreide seg om et oppgjør mellom fylliker.
Etterforskningen viste at Magnus må ha vært i flere basketak med overfallsmannen. Langs ruten Magnus fulgte hjem lå eiendelene hans strødd. Lommeboken var borte. Den inneholdt trolig ikke mer enn 50-60 kroner. 20. mai døde Ellingsen.
Fem dager etter dødsfallet sendte kriminalpolitisentralen to eksperter til Nesttun for å bistå med etterforskningen. I slutten av mai ble tre ungdommer pågrepet av bergenspolitiet i forbindelse med en pengeskapsåpning. Blant dem var en 18-årig mann. Under avhør fortalte 18-åringen politiet flere detaljer fra overfallet, men nektet selv skyld. Han sa at det var en av de andre i gjengen som sto bak angrepet på Ellingsen. De tre ble fengslet for innbrudd. I tiden i varetekt bebudet 18-åringen flere ganger tilståelse, for så å skylde på andre i neste omgang. Politiet gikk likevel aldri videre med saken, og den er aldri blitt oppklart.
I 2005 stod Ellingsens svoger frem i Bergensavisen og hevdet at saken var en skamplett i politiets historie grunnet manglende etterforskning.
