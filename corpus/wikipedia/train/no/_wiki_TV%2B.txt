TV+  var en riksdekkende norsk TV-kanal som eksisterte fra 1995 til 1996. Schibsted-konsernet stod bak kanalen og den hadde også et samarbeid med TV 2. Programmene besto for det meste av innkjøpt underholdning, men kanalen sendte også noen egenproduksjoner, blant annet det egenprodusert pop-magasin Hitt, Ord for kvelden, vinprogrammet Helgens vin, talkshowet Turid pluss 15  og hage-programmet Blomstergleder . Utenlandske programmer besto av eldre serier som blant annet Smith & Jones, Baretta og miniserien Centennial. Kanalen viste også en del spillefilmer. Kanalen slet fra første stund med lave seertall, noe som var hovedårsaken til at den ble nedlagt i 1996.
Sjefredaktør og adm. direktør for kanalen var Sverre M. Gunnerud, mens Bent Onsager var informasjonssjef. 1  Like før sendestart profilerte Gunnerud kanalen på følgende måte: «TV+ skal være en bred underholdningskanal med norsk ankerfeste». 2 
TV+ åpnet sine sendinger samme dag som ZTV Norge, 3  og få uker etter TV6 Norge.
Kanalen slet fra starten av med svært lave seertall og i september 1995 overtok TV 2 driften av kanalen. 4  TV 2s Geir Kjærnes ble innsatt som administrerende direktør, mens Gunnerud ble kanalsjef. I begynnelsen av januar 1996 sluttet begge etter at kanalen ble tilbakeført til Schibsted-konsernet. 5  I midten av januar ble Geir Kjærnes atter innsatt som administrerende direktør. 6  I løpet av høsten 1995 opplyste kanalens lederskap at de hadde til hensikt å bytte navn til Norgeskanalen på nyåret. Disse planene ble imidlertid stoppet da NRK protesterte og mente at P1 hadde enerett på dette navnet. 7 
I mars 1996 ble kanalen fusjonert med TVNorge og administrerende direktør Geir Kjærnes flyttet inn i TvNorges lokaler i Sagveien i Oslo. Det var på den tiden usikkert om kanalen skulle nedleggelse eller få et nytt konsept. 8 
Sommeren 1996 kvittet Schibsted seg med en god del av sin eierandel i kanalen, og ble sittende igjen med 33 prosent. De øvrige var fordelt mellom A-pressen , TvNorge  og Broadcast Norge  . Kanalen hadde da fungert som en avlastninggskanal for TV-Norge siden mars, som på den tiden også var eid av disse selskapene. 9 
I slutten av august forelå det planer om å lansere kanalen som TV-Norge 2, men disse planene ble det ikke noe av. Kanalen hadde til da påført eierne et tap på mellom 45 og 50 millioner kroner. 10  TV+ avviklet sine sendinger den 1. september 1996. 11 
Kanalen hadde svært lave seertall og det meste sette programmet, miniserien Scarlet, ble sett av oppunder 57 000. Columbo havnet på annenplass på kanalens seerbarometer. 28. mai oppnådde Columbo 54 000 seere. Samme Columbo oppnådde 43 000 seere 15. mai, og like mange seere også 7. mai. Programmet Turid pluss 15 satte rekord allerede tredje dagen på luften med 36 000 seere. 1  I den første sendeuken varierte seertallene fra 1000 til 35 000, med det egenproduserte popprogrammet Hitt som minst sette program og Turid pluss 15 som det mest sette. 12 
TV+ fikk raskt økonomiske problemer grunnet de lave seertallene. En undersøkelse foretatt av MMI høsten 1995 viste at kanalen kun hadde en markedsandel på 0,9% av den totale TV-tittingen. Målingen var hentet fra i alt åtte TV-uker fra uke 36 til uke 43. . 13 
Totalt kunne rundt 1,2 millioner nordmenn over 12 år få inn kanalen. 1 
I august 1995 ble kanalen nærmest slaktet av en rekke medierådgivere og reklameformidlere.  «Programmene til TV+ er repriser som er laget i steinalderen», «Jeg opplever ikke TV+ som en attraktiv kanal. Hva skal jeg med en kanal som har 3000 seere per program», «Det faktiske forhold er at TV+ ikke leverer seere», «Pr. i dag kan jeg ikke anbefale TV+ for mine kunder», var uttalelser som fagfolkene kom med. 14 
Programmene til TV+ er repriser som er laget i steinalderen
