Labbetuss var et norsk Barne-TV-program som gikk på NRK-TV fra 1982 til 1984. Programmet het egentlig Tre-fire-fem, men ble mest kjent under tittelen Labbetuss. Programledere var Halvdan Sivertsen og Vibeke Sæther , mens Geir Børresen spilte «Labbetuss», som forestilte en hund av rasen old english sheepdog. Andre figurer var de to hånddukkene «Smitt og Smule» . Regi var ved Grete Høien og Hermann Gran.
Programmet var rettet mot førskolebarn. Formålet var å lage en serie om barns nære hverdag, mens læring og aktivisering var mindre vektlagt . 1 
I hver episode møtte barna en programleder og hunden «Labbetuss». Skaperne hadde valgt en hundefigur som barn lett kunne kjenne seg igjen i. Den representerte også barnas reaksjoner, han kunne bli både begeistret og lei seg, slik som et barn. 1  Gjennom sang, lek og samtale tok programlederen opp ett nytt tema i hvert program. Eventyr, fortellinger og små filmer skulle også belyse temaet. 1 
Programmet ble svært populært blant barn og regnes som en av de mest kjente barneprogrammer fra 1980-tallet i Norge. 2  3  4  5  6  7  En av de episodene som kanskje huskes best var hvor Halvdan Sivertsen fremførte sangen Labbetuss har bursdag. 8  Sangen er forøvrig å finne på plata Labbetussviser, utgitt i 1983. Serien bidro i betydelig grad til at Sivertsen ble en TV-kjendis i Norge. 9  10 
Serien ble sendt i reprise i 1986, 1988, 1992 og 1993. 4 
Figuren «Labbetuss» hadde også gjesteopptredener i barne-serien Teodors julekalender som gikk på NRK i 1986. 11 
