Coëtivy er ei øy i De sørlige koralløyene i Seychellene i Indiahavet.
Øya er oppkalt etter Chevalier de Coëtivy, som oppdaget øya i 1771. 1 
Coëtivy ligger 290 km fra Mahé, 2  hovedøya på Seychellene. Det er den østligste øya i landet. 3  Sammen med naboøya Platte regnes Coëtivy som en del av De sørlige koralløyene. 4 
Øya ligger på sørkanten av Seychellenebanken. 5  Den har en flate på 9,31 km². 2  Øya er lang og smal, med en lengde på 9 km og en bredde som er 1,6 km på det bredeste. 6 
Det meste av øya er dekket av kokospalmer. Coëtivy er tilholdssted for omkring 2 500 fregattfugler. 7  Den har en populasjon av introdusert gråfrankolin.
Karett og suppeskilpadde legger egg på øya. 7 
Franskmennene var de første europeere som kom til øya. Den ble oppdaget 3. juli 1771 av Chevalier de Coëtivy. 1 
Fram til 1908 hørte Coëtivy administrativt til Mauritius. 1  3  Øya var i privat eie av samme familie som eide Desroches, Poivre og Providence. 8  Det ble produsert kopra, saltfisk, skilpaddekjøtt og trelast. I 1929 ble det produsert 200 000 kokosnøtter i måneden. 1 
Ved folketellingen i 1971 hadde øya 120 innbyggere. 9  Folketallet i 2002 var på 252. 10 
I 1980-årene overtok Islands Development Company  den økonomiske forvaltningen av øya. 1  Sammen med Seychelles Marketing Board startet IDC i 1989 oppdrett av tigerreke. Opp til 350 personer, mange av dem fra Sri Lanka og Thailand, var sysselsatt med virksomheten. Produksjonen nådde en topp med en produksjon på 1 200 tonn i 2008. Etter dette falt produksjonen, for så å opphøre helt i 2008. Årsaken var høye produksjonskostnader og problemer med å skaffe yngel. 11 
Øya regnes som en del av De ytre øyene i Seychellene, 12  også kalt Outer Islands eller Zil Elwannyen Sesel.
Økonomien preges av jordbruk og fiske. Grønnsaker produseres for salg i hovedstaden. 2  Det holdes husdyr, framstilles kopra, kokosnøttolje samt dyrefôr  av restene fra kokosproduksjonen, og det lages trekull. Saltfisk tilvirkes også. 6 
Et åpent fengsel åpnet på øya i 2010. 13  På øya drives det også rehabilitering av narkotikamisbrukere fra andre øyer. 14 
Coëtivy eies av den seychelliske stat og forvaltes av det statlige selskapet Islands Development Company. 15 
