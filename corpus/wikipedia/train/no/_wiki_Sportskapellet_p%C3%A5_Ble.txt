Sportskapellet på Ble ligger på Blefjell i Kongsberg kommune, Viken fylke. Kapellet hører inn under Jondalen sogn i Kongsberg prosti, Tunsberg bispedømme av Den norske kirke. Kapellet ble vigslet Palmesøndag 4. april 1971 av biskop Dagfinn Hauge
Tanken om å bygge et sportskapell for Kongsberg kom opp allerede i 1943. Det ble da nedsatt en komite som samlet inn 40 600 kr til formålet. Imidlertid ble flere forsøk på å få realisert planene skrinlagt da det oppsto forhindringer. Bl.a. ble det planlagt å bygge kapellet ved Nydammen på Knutefjell og som en fløy til Knutehytta uten at man lyktes å nå frem.
I 1967 ble saken tatt opp på ny og denne gangen ble det bestemt å bygge kapellet på Blefjell. Arkitekt Roar Tollnes fikk oppdraget med å tegne kapellet.  Materialene ble kjørt opp på vinteren og byggingen fant sted i 1970-71. Erling D. Wirak ledet byggearbeidet. Kapellet har en kvadratisk form og er laget i tre. Grunnsteinen ble lagt ned 16. august 1970 med flere hundre tilstede.  Kapellet ble innviet 4. april 1971 av biskop Dagfinn Hauge.  Medregnet dugnad, inventar og utstyr kom kapellet på om lag 250 000 kr. Kapellet har 120 sitteplasser og ligger 700 moh. Kapellet eies i dag av en stiftelse som ledes av et kapellråd bestående av medlemmer fra Kongsberg KFUK/KFUM, Kongsberg menighetsråd, Jondalen menighetsråd, Kongsberg Kristelige Studentlag og Kongsberg Normisjon.
Altertavlen er laget av Johan Strandli. Den fremstiller den oppstandne Kristus. Altertavlen er utført på sponplate med tykk modellerende maling og er fra 1971. Kirkeklokken er levert av Olsen Nauen Klokkestøperi i Tønsberg og er fra 1905. Kalk, disk, oblateske og særkalker i sølv er gitt av Karen Buen. Piano er av merket "August Förster". Et harmonium av merke "Mannborg" er plassert til høyre for alteret. Over peisen er det seks keramikkfigurer utført av Rolf Hansen og gitt av byggmester Bjarne Kristiansen.
Kapellet har gudstjeneste hver søndag fra midten av januar til midten av april og fra midten av august og ut oktober. Dessuten på 1. pinsedag. Kapellet har et eget kjøkken. Med 20 sengeplasser er det også lagt tilrette for overnatting av mindre grupper. Årlig besøkes kapellet av nær 1000 personer og har om lag 250 overnattinger.
Våre kirker: norsk kirkeleksikon 1993. ISBN 82-7527-022-7
Norges kirker Buskerud, bind II, 1985. s.475. ISBN 82-05-16315-4
