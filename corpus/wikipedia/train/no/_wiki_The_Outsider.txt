The Outsider    er en bok av  Colin Wilson utgitt i England i 1956. 1  Det var hans debut som forfatter.
Wilson forsøker her gjennom verker av  H. G. Wells , Franz Kafka, Albert Camus, Jean-Paul Sartre, T. S. Eliot, Ernest Hemingway, Harley Granville-Barker , Hermann Hesse, T. E. Lawrence, Vincent van Gogh, Vaslav Nijinskij, George Bernard Shaw, William Blake, Friedrich Nietzsche, Fjodor Dostojevskij og  G. I. Gurdjieff å belyse og utforske  psyken til outsideren, unntaksmennesket som er utenfor  samfunnets etablerte sirkler –på vekselvirkningen mellom outsideren og samfunnet.
Sammen med oppfølgeren Religion and the Rebel  fikk dette verket en enorm  innflytelse på sin samtids britiske  ungdomsgenerasjon som hadde oppdaget eksistensialismen: beatnikene og ”The angry young men”. Mottakelsen blant litteraturkritikerne var mer variert, noen så det først og fremst som en bråmoden ynglings svenneprøve,  men flertallet var svært positive til debutverket. Wilson oppnådde med dette verket en anseelse som avtok ganske raskt etter hvert som han beveget seg mer og mer over i det okkulte og krim med filosofisk/okkult tilsnitt. 2   Fremdeles er det imidlertid betraktet som en innsiktsfull analyse.
Kapittelinndelingen gir et visst inntrykk av verkets oppbygning:
Det starter med en beskrivelse av fremmedgjøringen snarere i esoterisk enn i marksistisk  forstand. Her bruker han Franz Kafka , Albert Camus , Jean-Paul Sartre , T. S. Eliot, Ernest Hemingway og Harley Granville-Barker til å beskrive ulike årsaker til fremmedgjøring og ulike fremmedgjøringstilstander.  Før han går over til å bygge opp en ny Meningsfylde tar han en tur innom  Den romantiske outsideren  eksemplifisert ved Herman Hesses Steppeulven, T. E. Lawrences Seven Pillars of Wisdom og Vincent Van Gogh . På dette stadiet kretser boka mye om selvmord som løsning på fremmedgjøringsfølelsen. I de neste kapitlene drøfter han ulike alternativer til mening. Med hjelp av Nijinskij, George Bernard Shaw, William Blake, Nietzsche og  Dostoevskij tar han for seg alt fra nihilisme til religiøs ekstase, hele tiden med fokus på dem som beveger seg utenfor sirklene. I de tre siste kapitlene forsøker Wilson seg så på en stor syntese av alle disse deler av innsikt og forståelse som han mener at mange av hans forløpere har bidratt med, men ikke fullbrakt. Her støtter han seg blant annet på G. I. Gurdjieff.
