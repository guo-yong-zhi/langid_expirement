Østre Gausdal prestegård eller Riddervold prestegård var prestegården for Gausdal, senere Østre Gausdal. Den omtales ofte under sitt middelaldernavn Reidevoll, som også gir navn til den stiftelsen som driver gården i dag.
Gården er første gang omtalt i 1333, da biskopen oppholdt seg der i forbindelse med et makeskifte. Gården slo i løpet av 1400-tallet under seg noe jord fra nabogården Kveine, og den skal også ha slått under seg andre gårder som Skjerve på nordsiden. 1  Tunets plassering er endret siden middelalderen. I dag ligger gårdsbygningene nær krysset ved fylkesvei 254, mens tunet tidligere antas å ha ligget omtrent midtveis mellom dette og Østre Gausdal kirke. Gerhard Schøning besøkte gården i 1775 mens flytteprosessen pågikk.
Våningshuset går for å være Norges største prestegårdsbygning. Det har tre etasjer med 36 rom over 1300 kvadratmeter, og det har tidligere også hatt et par tverrfløyer. 2  Stedet har også hatt en terrassert barokkhage, i likhet med resten av anlegget anlagt på initiativ av sogneprest Andreas Pihl  3 .
Gausdal har siden fått en ny prestebolig 4 . Den tidligere prestegården drives i dag av Stiftelsen Reidevoll og huser sognerådet og Gausdal historelag 5 , i tillegg til at lokaler leies ut. Stabburet på den andre siden av veien huser Galleri Riddervold. Prestegårdsbygningen er fredet.
