Brighton Dome, lokalt bare kalt The Dome, er et teater- og konserthus i Brighton i England. Huset åpnet dørene i 1867, men har historie tilbake til 1803. I dag har Brighton Dome en konsertsal, et studioteater og en historisk kornbørs. Alle tre salene er knyttet til det nærliggende Royal Pavilion via en underjordisk tunnel.
Brighton Dome ble bygget på bestilling fra daværende prins Georg IV i 1803. Prinsen fikk arkitekt William Porden til å tegne et stort kuppelformet bygg som skulle fungere som stall for hestene hans, samt en kornbørs. Stallen hadde plass til 44 hester og kuskene deres. Taket var en stor kuppel – en dome – med diameter på 24 meter og høyde på 20 meter. Byggingen kostet 54 783 pund, og stallen ble åpnet i 1808. 1 
I 1850 solgte dronning Victoria, Georg IVs niese, eiendommen til Brighton by, og stallen fungerte som kavaleribrakker fra 1856 til 1864. Etter dette ble innsiden fullstendig bygget om og åpnet 24. juni 1867 som en konsert- og møtesal med plass til 2500 mennesker. I 1867 ble også ridehuset oppusset og omgjort til en kornbørs. Det ble handlet korn i bygget hver torsdag frem til desember 1914, da bygningen ble omgjort til et militærsykehus og senere til en rulleskøytebane. 2  
En ny omfattende runde med oppussing skjedde i 1934 og 1935, og konsertsalen ble ombygget til slik den ser ut i dag. Salen har plass til 2100 publikummere. Domen fikk også et nytt pipeorgel, et av byggets mest kjente særtrekk.
Brighton Dome er en av Sør-Englands største og mest kjente musikk- og teaterbygg. Årlig arrangeres det over 600 konserter, teater- og danseforestillinger, bokbad, filmer og skuespill her. I tillegg huser domen den årlige Brighton Festival. 3 
Eurovision Song Contest 1974 ble arrangert i Brighton Dome, der Sverige og ABBA vant konkurransen med «Waterloo».
