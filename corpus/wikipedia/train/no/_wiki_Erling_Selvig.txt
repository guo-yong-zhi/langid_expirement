Erling Christian Øverland Selvig  er en norsk jurist som var professor ved Universitetet i Oslo fra 1968 til 2001. 
Selvig tok juridisk embetseksamen ved UiO i 1957 og ble deretter vitenskapelig assistent på Institutt for sjørett. Instituttet, som senere er blitt nordisk, har siden vært base for Selvigs faglige virksomhet; som universitetsstipendiat fra 1959, dosent fra 1964 og endelig som professor fra 1968 til han gikk av for aldersgrensen 2001. Hans arbeider har særlig vært innen sjørett, transportrett og kjøpsrett. Han har også sittet i og vært leder av flere offentlige lovutvalg. 
Selvig ble utnevnt til kommandør av St. Olavs Orden i 2003 og er æresdoktor ved Stockholms universitet.
