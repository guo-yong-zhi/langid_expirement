Howard Keel  var en amerikansk skuespiller og musicalartist.
Howard Keel forteller selv at han hadde en forferdelig dårlig, "rotten", barndom med en brutal far og en meget religiøs og streng mor. Han karakteriserer seg selv som en ondsinnet opprører med et skrekkelig temperament. Han flyttet til Los Angeles i 20-årsalderen og begynteå å ta sangundervisning. På denne tiden turnerte mange teatergrupper rundt i USA med musikalen Oklahoma! og Keel fikk rollen som Curly i en av disse gruppene. Dette førte til at han fikk rollen da stykket skulle settes opp i London.
Han hadde bare spilt i en film da MGM ga ham rollen som Frank Butler da Annie Get Your Gun. Judy Garland skulle spille Annie, men hun ble etter kort tid byttet ut med Betty Hutton. Filmen ble en stor suksess. I 1951 spilte han sammen med Kathryn Grayson og Ava Gardner i en meget populær og vellykket nyinnspilling av Jerome Kern og Oscar Hammerstein II's Show Boat. I 1953 laget Warner, med stor suksess, western-musicalen Calamity Jane med Doris Day og Howard Keel. Etter Seven Brides For Seven Brothers som var Keels egen favoritt, gikk musikaltiden mot en slutt og dermed også Keels karriere. Han begynte å reise på turneer og han spilte i noen westernfilmer, blant annet The War Wagon med John Wayne og Kirk Douglas.
I 1981, Keel var da 64 år gammel, fikk han rollen som han vel i dag er mest kjent for i Norge: Clayton Farlow i TV-serien Dallas. Han fortalte selv at rollen forandret livet hans totalt; plutselig var han igjen stjerne, og nå meget større enn noen gang. Han spilte i denne TV-serien helt til serien ble avsluttet i mai 1991. 
Etter at hans popularitet fikk den kraftige oppturen på grunn av TV-serien, begynte han også å gi ut egne album med blant annet musikalsanger.
Howard Keel var gift tre ganger, men gjennom hele sin karriere holdt han fast ved at hans privatliv var hans privatliv.   
Han har fått en stjerne på Hollywood Walk of Fame.
