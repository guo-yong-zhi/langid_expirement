
14. etappe av Giro d'Italia 2010 ble kjørt den 22. mai 2010. Etappen var den første av to harde fjelletapper før den siste hviledagen og skulle vise seg å få konsekvenser for sammendraget. Team Sky og Bradley Wiggins kjørte opp tempoet i front opp Monte Grappa, men på de tøffe siste kilometrene dannet det seg en gruppe med Vincenzo Nibali, Ivan Basso og Michele Scarponi med Cadel Evans like bak. På den 40 kilometer lange nedstigningen imponerte Nibali på de småglatte veiene og han kunne tråkke seg over målstreken i Asolo i ensom majestet og sikre seg sin første etappeseier i Giro d'Italia. Han meldte seg også på igjen i kampen om sammenlagtseieren da han tok innpå 2 minutter og 25 sekunder på de fleste rytterne som slo knock-out på konkurrentene på den 11. etappen. 1 
Richie Porte fikk god hjelp av Chris Anker Sørensen på hele etappen, men sekundene tikket for fort for unggutten mot slutten og han måtte se David Arroyo ta over den rosa trøya. 2 
