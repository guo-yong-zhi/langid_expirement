Lick It Up er det ellevte studioalbumet fra hard rock-bandet KISS, utgitt i 1983. 
Albumet er det første som ble gitt ut av bandet etter at de sluttet å bruke sminke og kostymer. Det er også den siste platen Vinnie Vincent medvirker på. Vinnie Vincents bidrag er imidlertid store, ettersom han var med på å skrive åtte av albumets ti låter. Hans låtskrivertalent var det som hadde gitt ham jobben som gitarist etter Ace Frehley i utgangspunktet. Men personligheten hans passet ikke særlig godt sammen med Paul Stanley og Gene Simmons, noe som skapte problemer etter det forrige albumet, Creatures of the Night, og etter Lick It Up-turneen. Han har imidlertid medvirket i låtskrivingsprosessen på noen sanger på albumet Revenge, som kom ut i 1992.
Lick It Up markerte starten på en ny popularitetsbølge for Kiss som ville fortsette til tidlig på 1990-tallet og senere bli avløst av en retro-bølge og noen meget suksessfulle gjenforeningsturneer med originalbesetningen.
