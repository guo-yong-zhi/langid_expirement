Izvestij TSIK-øyene er en øygruppe sør i Karahavet. Adminstrativt er øyene underlagt Krasnojarsk kraj. Øygruppen består av seks øyer. De fem største er: Trojnoj, Palagi-Sergejev, Gavrilin, Khlebnikov, Skala. Den minste øya har ikke navn.
Samlet areal er 90 km². Trojnoj-øyas høyeste punkt er 42 moh. Palagi-Sergejev når 26 moh. Øyene består av krystallinsk skifer, sandstein, og et dekke av løsmasser. 1  Det er flere grunne innsjøer.
Øyene ble første gang kartlagt i 1932-33, under en sovjetisk ekspedisjon med isbryterne «Vladimir Rusanov» og «Aleksander Sibirjakov». Navnet er etter avisen Izvestijas fulle tittel: «Izvestija Tsentralnaja Ispolnitelnaja Komiteta» .
Klimaet er arktisk. Årlig middeltemperatur er -12,2°C. Varmeste måned er august, med middeltemperatur +1,8°C. Kaldeste måned er januar, med middeltemperatur -26,1°C. Laveste målte temperatur er -50,0°C. Midlere luftfuktighet er 89%. Årsnedbører er 300 mm. Midlere maksimal årlig snødybde er 45-50 cm.
I 1953 ble det opprettet en permanent meteorologisk stasjon på den sørøstlige delen av Trojnoj-øya. Stasjonen ble flyttet 5 km nordover i 1962, og er fortsatt i drift per 2016. På sørøstspissen ble det på 1960-tallet montert et fyr. 2  Siden 1993 er øya en del av Det store arktiske naturreservatet.
