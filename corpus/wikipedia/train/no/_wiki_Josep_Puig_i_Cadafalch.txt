Josep Puig i Cadafalch, født 17. oktober 1867 i Mataró, død 23. desember 1956 i Barcelona, var en spansk arkitekt, kunsthistoriker samt katalansk politiker. Han var en av de fremste arkitektene under den katalanske modernismen. Puig i Cadafalch studerte arkitektur ved universitetene i Barcelona og Madrid, og flyttet deretter hjem til fødebyen Mataró, hvor han fikk sine første arkitekturoppdrag. Etter noen år fikk han jobb ved Barcelonas arkitekturskole som dosent innen hydraulikk og holdfasthetslære.
Puig i Cadafalch var veldig influert av den nordeuropeiske middelalderarkitekturen. Hans Casa Martí, mer kjent som Els Quatre Gats, kom til å bli en sentral samlingsplass for modernismebevegelsen.
