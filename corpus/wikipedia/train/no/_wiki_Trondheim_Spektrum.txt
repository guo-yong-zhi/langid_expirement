Trondheim Spektrum er en flerbruksarena på Øya i Trondheim. Den største arenaen på 4 800 kvm har plass til 12 000 personer eller sitteplasser til 8 900 personer. Den nye arenaen stod ferdig i 2019 og erstattet en gruppe flerbrukshaller på samme sted. De tidligere hallene gikk opprinnelig under navnet Nidarøhallen.  
Trondheim Spektrum ble utbygd og rehabilitert i perioden 2014–2019 og erstattet en samling eksisterende haller. Bakgrunnen for ombyggingen var at to av de tidligere hallene krevde omfattende rehabilitering. Formannskapet i Trondheim vedtok i 2014 å bygge en ny og større hall som skulle stå ferdig til håndball-EM i 2020. 
Den nye hallen stod ferdig i 2019 og har ni spilleflater for håndball og seks minibaner for barneidrett. Den største hallen har 8900 sitteplasser under håndballkamper, 1  og det kan arrangeres konserter i hallen med opptil 12 000 tilskuere. 2 
Da planene for den nye hallen ble kjent, kritiserte flere at den nye hallen skulle bygges på samme sted som de gamle. Kritikken gikk blant annet på begrensede parkeringsmuligheter og potensielle trafikkproblemer siden hallen ligger innerst i en blindgate. Trondheim kommune mente imidlertid at det ville bli for dyrt å bygge en ny hall et annet sted i byen, og flertallet i kommunestyret vedtok å bygge på samme sted. 3 
Da bygget stod ferdig i 2019, fikk det kritikk for sin arkitektoniske utforming. Kritikere mener hallen ligner brunost, en Moelven-brakke eller en ubåt-bunker, 4  5  6  Det ble også reist kritikk for manglende arkitektkonkurranser, og for bruk av svartelistede planter på taket av bygget. 7  8 
De opprinnelige hallene ble oppført i tre byggetrinn. Trinn 1 og 2 ble tegnet av arkitektene Pran & Torgersen, og ble oppført i årene 1963 og 1971. Trinn 3 i 1988 ble tegnet av Lien & Risan arkitektkontor.
Gamle Trondheim Spektrum hadde en gulvflate på 15 000 m² fordelt på åtte flerbrukshaller, samt et vrimleområde på over 1000 m² som hadde kafeteria og minibank. Den største hallen hadde 3400 sitteplasser og plass til 6000 mennesker stående.
Trondheim Spektrum hadde også 1000 kvadratmeter med møterom i forskjellige størrelser fra 80 til 480 kvadratmeter. Anlegget hadde et eget pressesenter som bestod av to arbeidsrom, tre kontorer samt møterom. Et treningssenter og et cateringselskap hadde også tilhold i bygget. 
Foruten breddeidrett benyttes hallene til blant annet kurs, seminarer, kongresser og messearrangement, for eksempel arrangeres fiskeoppdrettsmessen Aqua Nor og fiskerimessen Nor-Fishing i Trondheim Spektrum.
Trondheim Spektrum var hjemmeareana for Byåsen Håndball Elite. Det ble arrangert kamper under VM i håndball for kvinner i Trondheim Spektrum både i 1993 og 1999, og under EM i håndball 2008 for menn ble en del av kampene spilt i anlegget.
I 2020 var Trondheim Spektrum arena for Melodi Grand Prix og innledende kamper i håndball-EM for menn. De innledende rundene i håndball-EM for kvinner skulle spilles i arenaen i desember 2020, 9  men på grunn av koronapandemien kunne ikke kampene spilles der. 10  
I 2023 er arenaen igjen vert for Melodi Grand Prix, og i 2024 skal Bocuse d’Or Europe, eller EM i kokkekunst som det også kalles, arrangeres der. 11 
Arenaen ligger sentralt til i Trondheim med kort gange fra sentrum og flere busslinjer finnes i nærheten. Det nærmeste busstoppet er Nidarø, som ligger kun meter unna hovedinngangen. Stoppet betjenes av linje 12. Fra sentrum kan man også ta buss til Skansen og derfra krysse Nidareid bru til arenaen, eller ta buss til St. Olavs hospital og derfra gå ned mot Øya.
