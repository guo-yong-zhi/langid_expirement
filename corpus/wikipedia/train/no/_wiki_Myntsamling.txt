Myntsamling er en samlerhobby som går ut på å få tak i, organisere og finne ut mer om ulike mynter, pengesedler og medaljer. Det vitenskapelige studiet av mynter kalles numismatikk.
Myntsamling foregår i stor grad på samme måte som frimerkesamling ved at samlerne ofte konsentrerer seg om ett felt, for eksempel et land eller tidsrom. Det finnes også de som prøver å få tak i en mynt fra hvert land som har gitt ut mynter, eller samler på «litt av alt».
Til forskjell fra frimerkesamling er valøren viktigere når det gjelder mynter. Tilstanden til myntene, fra «dårlig» til «som nyslått», har mye å si for verdien.
Samlingen, som kan bli svært kostbar, er blitt omtalt som en «hobby for konger», men det er vanskelig å si om myntsamlinger som tilhørte for eksempel romerske keisere var systematiske samlinger eller bare skatter. Den første kjente myntsamleren var den italienske dikteren og lærde Petrarca, som levde på 1300-tallet.
