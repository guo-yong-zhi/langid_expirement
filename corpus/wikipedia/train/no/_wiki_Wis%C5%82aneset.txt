Wisłaneset  er en landtunge eller en halvøy som strekker seg ut mellom Wisłalagunen og Gdańskbukta i Østersjøen. Grensen mellom Polen og Kaliningrad oblast, en eksklave i Russland krysser Wislaneset og deler den politisk i to. Det vestligste punktet i Russland ligger på denne halvøya. 
Fram til 1200-tallet var halvøya delt av et sund midt på som båter kunne passere gjennom. Dette gjorde at byen Elbing, som hørte til inn under Den tyske orden, hadde direkte tilgang til Østersjøen. Sundet ble gjenfylt med sediment sent på 1200-tallet og Elbing mistet sin posisjon som viktig handelsby. Dette gjorde at nabobyen Danzig gradvis overtok posisjonen som områdets økonomiske og maktpolitiske sentrum. 
I dag ønsker Polen å grave en kanal gjennom deler av landtungen slik at man igjen får direkte tilgang til Østersjøen, istedenfor å måtte passere det eneste naturlige, og russiskkontrollerte sundet ved Baltijsk.
