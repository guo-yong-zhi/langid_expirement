Leif Kristian Nestvold-Haugen  er en norsk tidligere 2  alpinist som representerte Lommedalens Idrettslag.
Hans beste resultat er bronse i lagkonkurransen i vinter-OL 2018 i Pyeongchang, bronse i storslalåm i VM i alpint 2017 3   og 2. plass i verdenscupen i storslalåm i Kranjska Gora i 2017. Han har også to NM-gull fra Hemsedal i 2014, ett NM-gull fra Narvik i 2017 og ett fra Oppdal i 2021. Nestvold-Haugen er blitt tildelt kongepokalen to ganger.
Nestvold-Haugen er oppvokst i Lommedalen i Bærum. Fra høsten 2008 til 2012 studerte han økonomi ved University of Denver i Denver 4  og har en Bachelor med Major in Finance og en Minor in International Business. I den perioden konkurrerte han både i FIS, NorAm Cup i USA og Canda, Australia New Zealand Cup og i NCAA. Han har en individuell NCAA-tittel i storslalåm og var med å vinne NCAA sammenlagt med University of Denver to ganger.
I perioden i USA deltok han i verdenscupen, OL i Vancouver i 2010 og i VM i Garmisch-Partenkirchen i 2011.
Han har topplasseringer fra FIS-renn i Europa, Japan, New Zealand og USA. Nestvold-Haugen debuterte i verdenscupen med en 26.-plass og 5 verdenscuppoeng i storslalåm i Sölden 25. oktober 2009. 5  Han fulgte opp med en 19.-plass i sitt andre verdenscuprenn i Beaver Creek 26. desember 2009. Det ble 25.-plass i Val-d’Isère og 16.-plass i den klassiske Alta Badia-storslalåmen.
I sin OL-debut ble det 28.-plass i storslalåm i Vancouver/Whistler i 2010. I slalåm hektet han tidlig i første omgang. I VM 2011 kjørte Haugen inn til 16.-plass i storslalåm. I VM i alpint 2013 i Schladming ble han nummer 23 i slalåm og nr. 24 i storslalåm. I OL i Sotsji i 2014 ble han nr. 16 i storslalåm og nr. 12 i slalåm. I VM 2015 i Vail/Beaver Creek kjørte han ut i storslalåm og deltok på det norske laget som kom på delt femteplass i lagøvelsen.
I VM 2017 i St. Moritz kjørte Haugen inn til bronseplass i storslalåm etter de to østerrikerne Marcel Hirscher og Roland Leitinger. I VM i Åre i 2019 ble han nummer syv i storslalåm og var med på laget som ble fem i lagkonkurransen.
Beste individuelle plassering i verdenscupen er en 2. plass i storslalåm fra Kranjska Gora, bak Marcel Hirscher. Han har også tredjeplass i storslalåm fra Beaver Creek i 2019 og en tredjeplass i storslalåm fra Garmisch Partenkirchen i 2020. Han har også fjerdeplass i parallellstorslalåm fra Alta Badia 19. desember 2016 og fjerdeplass i slalåm fra Kitzbuehel i januar 2017. I Wengen samme år ble han fem i slalåm. Han kjørte også på laget som vant lagkonkurransen i verdenscupavslutningen i Lenzerheide i 2021, og han var med på laget som tok sølv i lagkonkurransen i VM i 2023.
I vinter-OL 2018 i Pyeongchang kjørte Nestvold-Haugen på det norske laget som tok bronse i lagkonkurransen. De øvrige på laget var Nina Haver-Løseth, Kristin Lysdahl, Maren Skjøld, Sebastian Foss Solevåg og Jonathan Nordbotten. Han ble nummer åtte i storslalåm og nummer 13 i slalåm.
I NM i Narvik i 2017 tok Nestvold-Haugen gull i storslalåm og ble tildelt kongepokalen. I NM 2021 i Oppdal tok Nestvold-Haugen også gull i storslalåm og ble tildelt kongepokalen for andre gang. 6 
Nestvold-Haugen er nevø av Bjørn Rune Gjelsten. 7 
