Peter Elieson  var en norsk gårdbruker, postmester og stortingsmann.
Han var fra Hafslund i Skjeberg i Østfold. Fra syvårsalderen ble han oppfostret hos morbroren Johan Collett i København. Han ble student i 1787, men gav opp jusstudiene etter noen år. I 1792 kjøpte han storgården Evje i Rygge.
Elieson var 3. representant fra Smaalenenes amt i 1821 og på det overordentlige Stortinget året etter. Både i 1821 og 1822 var han sekretær i Lagtinget. I 1821 var han medlem av 14 komiteer, bl.a. konstitusjonskomiteen og komiteen om brennevinsbrenning på landet. Han var også medlem av riksretten 1821–22. 2 
I 1831 ble Elieson postmester i Moss og bosatte seg der. Han døde i Moss to år senere. John Elieson var hans sønn. Hans ene datter Caroline Andrea, ble gift med Lars Bastian Ridder Stabell, mens en annen datter, Anna Dorothea ble gift med baron Wilhelm Frederik Wedel-Jarlsberg. 
