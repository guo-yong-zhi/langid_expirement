Plectreuridae er en gruppe  av edderkopper som tilhører undergruppen Haplogynae i gruppen Araneomorphae. 
Forholdsvis store, langbeinte, mørke edderkopper. I motsetning til de fleste andre Haplogynae har de åtte øyne. De kan minne om medlemmene i familien Filistatidae, men kan kjennes på at leggene  på beina er tydelig krumme.
Artene i slekten Plectreurys er gjerne helmørke, mens Kibramoa-artene gjerne har rødlig forkropp.
Disse edderkoppene lager uryddige spinn under steiner og nedfalne kaktus i tørre områder, også i mursprekker og lignende. De bygger ikke fangstnett, men jager aktivt etter bytte om natta. Hannene i slekten Plectreurys har noen haker på frambeina som formodentlig brukes til å holde hunnen fast med under paringen.
Familien har i dag en meget begrenset utbredelse i de tørre områdene i USA og Mexico, og på Cuba. Det er imidlertid kjent fossiler fra Europa og Kina, så den må ha vært videre utbredt før.
