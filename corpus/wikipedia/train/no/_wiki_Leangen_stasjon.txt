Leangen stasjon er en jernbanestasjon på Meråkerbanen i bydelen Leangen øst for Trondheim. Fra Leangen går forbindelseslinjen Stavne-Leangenbanen til Stavne stoppested på Dovrebanen.
Stasjonen åpnet i 1881, og betjenes av lokaltog. Stasjonen har vært fjernstyrt fra Trondheim stasjon siden 1976 og ubetjent siden 1984. Dagens stasjonsbygning er fra 1944. Den har lenge vært planlagt revet. Stasjonen betjener industriområder og nærliggende boligarealer på Leangen og de store kjøpesentrene Lade Arena og Sirkus Shopping som ligger på hver sin side av jernbanelinjen.
Fra Leangen stasjon gikk det et langt sidespor til bedrifter langs Haakon VII's gate og på Lade. Sporet ble nedlagt i 1995 grunnet manglende vedlikehold og økonomisk støtte fra de ulike bedriftene. Det var stor trafikk på dette sidesporet og stasjonen ble utstyrt med en rekke oppstillingsspor i den anledning. Disse er i 2018 fortsatt på plass, men lite i bruk.
En ny stasjon ble fra 2018 til 2019 oppført lenger vest for den gamle stasjonen, slik at en fikk bedre overgangsmuligheter til det øvrige kollektivsystemet i området, særlig det nye Metrobuss-systemet. Arbeidet med den nye stasjonen startet 1. september 2018, og den åpnet den 28. august 2019. 1 
Portal: Trondheim