	
Tucson  er den nest største byen i delstaten Arizona i USA. Den er også sete for fylket Pima County. Folketellingen i 2004 satte befolkningen innenfor bygrensene til 521 605, og til 931 210 for Tucson og omegn.
Byen har et areal på 505,3 km², og ligger 728 m over havet. Den er omgitt av fem fjellkjeder   Santa Catalina-fjellene og Tortolita-fjellene i nord, Santa Rita-fjellene i syd, Rincon-fjellene i øst, og Tucson-fjellene i vest. Byen ligger langs Santa Cruz-elven, et elveleie som er tørt mesteparten av året, men som det tidvis strømmen vann gjennom i kortere perioder under monsunen.
Tucson ligger langs I-10 motorveien som går til Phoenix og Los Angeles i nordvest, og til El Paso og Jacksonville i øst. I-19 motorveien starter i Tucson og går ned til Nogales ved grensen til Mexico.
Tucson ble trolig først besøkt av paleoindianere som kom dit for rundt 12 000 år siden. Nyere arkeologiske utgravinger ved Santa Cruz-elven har funnet en landsby som er 4 000 år gammel. Fra rundt 1200 f.kr. til 50 e.kr drev de lokale innbyggerne med jordbruk. De hadde omfattende vanningsanlegg, og plantet mais, bønner og andre vekster. I tillegg sanket de lokale vekster og drev med jakt. Hohokam-indianerne bodde i området rundt 600 1450 e.kr.
Jesuittmisjonæren Eusebio Francisco Kino ankom dalen i 1692 og stiftet misjonsstasjonen San Xavier del Bac i 1700. Den spanske kronen etablerte et fort i området i 1775, og byen ble kalt Tucson. Tucson ble en del av Mexico etter at Mexico vant uavhengighet fra Spania i 1821. Etter Gadsden-kjøpet i 1853 ble Tucson en del av USA. Fra august 1861 til midten av 1862 var Tucson hovedstaden for Confederate Territory of Arizona. Fram til 1863 var Tucson og resten av Arizona en del av New Mexico Territory. Fra 1867 til 1889 var Tucson igjen hovedstad, og da for «Arizona Territory». I 1879 ble avisa Arizona Daily Star stiftet.
University of Arizona som ligger i Tucson ble stiftet i 1885.
I 1900 bodde det 7 531 mennesker i Tucson. Befolkningen økte gradvis til 13 913 i 1910, 20 292 i 1920, og 36 818 i 1940.
Tucson har i hovedsak to årstider, sommer og vinter. Sommeren i Tucson varer typisk fra mai til oktober. Tucson har også monsun som vanligvis starter i begynnelsen av juli og varer i omtrent åtte uker.
Portal: USA