Grønlandspumpa er et stort undersjøisk vannfall  i Danmarkstredet mellom Grønland og Island.
Grønlandspumpa dannes på grunn av vannets termohaline egenskaper: når det opprinnelig varme vannet i Golfstrømmen har nådd den nordatlantiske strøm‎s endepunkt, er det blitt så nedkjølt og fått en så høy salinitet at vannet synker til bunns.
Grønlandspumpa er sentral i prosessen som holder i gang det termohaline kretsløpet, et globalt system av havstrømmer som bidrar til å jevne ut temperaturen på jorda. Det anslås at den undersjøiske fossen transporterer 5 millioner kubikkmeter per sekund, dvs. 350 ganger mere vann enn det største vannfallsystemet på jorda, det nå neddemte Saltos del Guairá på grensa mellom Brasil og Paraguay, som igjen var tolv ganger så stort som Victoriafallene er. Grønlandspumpas fall er på nesten 3 500 meter, også det av rekordstørrelse.
