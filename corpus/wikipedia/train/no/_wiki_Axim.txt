Axim er en kystby i Ghana. Den ligger 63 km vest for havnebyen Takoradi, sør for kystveien til Elfenbenskysten. Byen var tidligere hovedstad i kongedømmet Axim. 
Et portugisisk fort, San Antonio de Axim, er bevart i byen og er åpent for publikum. Det ble bygget av portugisiske kolonister på begynnelsen av det 16. århundre, og senere endret av nederlendere. Utenfor kysten ligger flere øyer, hvorav en er forbundet med fortet via en undersjøisk tunnel. 
Det er også to store herregårder fra den britiske perioden, bygget for velstående tømmereksportører. 
Axim styres tradisjonelt av en omanhene, en høvding som skal være av utenlandsk herkomst. Denne tittelen eksisterer fortsatt, men har for det meste kun seremoniell betydning. 
Økonomien domineres av fiskerflåten, turisme, kokosnøtter og gummiplantasjer. 
I august hvert år holdes Kundumfestivalen, som sammenfaller med den beste fisketiden. Mange tilreisende, også fra nabolandene, kommer da for å delta i festen, for å fiske og for å drive handel. 
Kulturelt tilhører Axim nzema, en gren av akan-kulturen. Unntaket er kongen, som tilhører biffeche. De vanligste språkene er nzema, fante og engelsk. Kristendommen er den dominerende religion, fordelt på Den anglikanske kirke, Den katolske kirke, Den presbyterianske kirke, Pinsekirken og mindre sekter. Det finnes også en moské i byen. 
