Kroa i Bø er en norsk konsertscene og studenthus tilknyttet Universitetet i Sørøst-Norge , campus Bø. Studenthuset drives som en stiftelse og er basert på frivillighet. Huset består av en stor konsertscene, en bar i storsalen, en intimbar og kontorer.
I oktober 2013 sto et nytt bygg klart rett ved siden av Universitetet i Sørøst-Norge, campus Bø, og Kroa flyttet fra den gamle trailergarasjen og opp til sentrum. De nye lokalene har fått en enda større scene og et helt nytt lydanlegg i millionklassen. Scenen ved den splitter nye Kroa i Bø har en makskapasitet på 750 publikummere.
I de nye lokalene har artister og band som; Lars Vaular, Thomas Dybdahl, Skambankt, Sahg, Karpe Diem, Kvelertak og The Dogs opptrådt, og Kroa står nå ovenfor en ny epoke.
Sett i forhold til sin grisgrendte beliggenhet var den gamle Kroa både en svært kjent og mye brukt scene for norske rockeartister på turné. Den er også ofte brukt som åpningsscene for større norgesturnéer, blant annet DumDum Boys i 2006. Scenen drives i all hovedsak på frivillig basis av studenter ved Høgskolen i Sørøst-Norge, avd. Bø.
Selve huset Kroa ble innviet i 1985 i en gammel trailergarasje, mens utvalget Kro & Kultur, som har hovedansvaret for de fleste arrangement på huset, ble dannet allerede i 1971. Et stort trettiårsjubileum ble feiret i september 2001 med de da forholdsvis ukjente artistene Röyksopp, Kaizers Orchestra, Gåte, Askil Holm, Vidar Vang, Hellbillies og Odd. Kroa i Bø har også tatt imot internasjonale artister som Angélique Kidjo, Morphine, Phoenix, The Wannadies, Ash og W.A.S.P.
Band som Surferosa og Rebolt har sitt utspring fra miljøet på Kroa i Bø. Kroa i Bø ble kåret til Årets Konsertarrangør 2005 av Norsk Rockforbund.
Foruten Kro & Kultur huser scenen også utvalg som Fri Musikkens Venner Nå! ], Fraktal, Bø Filmklubb, Radio BiT, Åpen scene, en kafé med navn 'Kultores' og en rekke andre store og små utvalg.
