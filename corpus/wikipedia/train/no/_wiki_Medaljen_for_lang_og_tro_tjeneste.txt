Medaljen for lang og tro tjeneste tildeles av Det Kongelige Selskap for Norges Vel og er en påskjønnelse til arbeidstakere med minst 25 års ansettelse hos samme arbeidsgiver. Medaljen tildeles av direksjonen  i  Norges Vel og ble første gang utdelt i 1888. 1  Medaljen kan tildeles ansatte i både privat og offentlig sektor.
Medaljen for lang og tro tjeneste er ikke en statlig utmerkelse og figurerer derfor ikke i Kongehusets rangeringsliste over norske ordener og medaljer. Derimot er medaljen fra 2009 godkjent til bruk på norsk militær uniform, der den rangerer som nummer to i «Gruppe 4: Andre norske dekorasjoner». 2 
Medaljen for lang og tro tjeneste har som motiv en sittende kvinnefigur, den romerske seiersgudinnen Victoria, som overrekker en laurbærkrans. Forsiden bærer også innskriften «FOR LANG OG TRO TJENESTE». Mottakerens navn og årstallet for tildeling graveres inn på medaljens bakside, som også er omkranset av en laurbærkrans. Medaljen er utformet i sølv og har én grad. Den er opphengt i et grønt medaljebånd som i midten har striper i nasjonalfargene rødt, hvitt og blått. Medaljen er utformet av billedhugger Brynjulf Bergslien og gravert av Ivar Throndsen.
Medaljen for lang og tro tjeneste ble de første tiårene tildelt ansatte innenfor landbruket, samt tjenestefolk i private husholdninger. Den første tildeling fant sted 3. desember 1888, da fem kvinner og fire menn ble tildelt medaljen.
I 1927–1928 kom ansatte i handel, håndverk og industri med, etter avtale med Norges Handelsstands Forbund, Norges Håndverkerforbund og Norges Industriforbund. 3  Ansatte i offentlig sektor kvalifiserte til medaljen fra 1999. Medaljen tildeles ikke embetsmenn eller militært personell.
Inntil 2004 var kravet sammenhengende ansettelse hos samme arbeidsgiver i 30 år. Dette er senere moderert slik at også ansettelse med avbrudd kan kvalifisere, såfremt arbeidstakeren har vært i tjeneste hos samme arbeidsgiver i minst 30 år. Arbeidsgiver søker Det Kongelige Selskap for Norges Vel om medaljen og står for overrekkelsen av den.
Det tildeles årlig omkring 3500 medaljer.
