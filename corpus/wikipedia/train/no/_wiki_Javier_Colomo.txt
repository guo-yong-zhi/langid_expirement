Javier Colomo Alfaro  er en spansk friidrettsutøver som konkurrerer i sprintløp og hekkesprint. Han har sølv på 110 meter hekk fra U23-EM i friidrett 2015 som fremste internasjonale meritt.
Colomo deltok på 110 meter hekk ved ungdoms-VM i friidrett 2011. Der løp han på 14,24 sekunder, kom på 7.-plass i sitt innledningsheat og gikk ikke videre til finalen. Han deltok også ved Europeisk Ungdoms-OL 2011 i Tyrkia. Der kom han på 4.-plass på 110 meter hekk, med tiden 13,85. 2  Dette var hans beste tid i 2011, og han var 29 hundredeler bak Thomas Durant som tok bronsen. 3 
På nasjonalt nivå ble han spansk ungdomsmester på 60 meter innendørs og 110 meter hekk utendørs. 4  
Ved det spanske juniormesterskapet innendørs vant han 60 meter hekk. Han løp der på 7,99 sekunder. 5 
Han satte personlig rekord på 110 meter hekk  i juni 2012, med 14,13 sekunder. 3  Dette var den raskeste tiden av en spansk juniorutøver dette året. Ved det spanske juniormesterskapet utendørs deltok han på 110 meter hekk, og kom der på 4.-plass med tide 14,55 i finalen. Marc Jose Diaz vant denne øvelsen. 6 
I juli deltok han ved junior-VM i friidrett 2012 i Barcelona. Der løp han på 14,32 i innledningsheatet, som var 40. beste tid, og gikk dermed ikke videre til semifinalene. 7  
Han forsvarte den spanske juniortittelen sin innendørs på 60 meter hekk i 2013. 4  Utendørs ble han også spansk juniormester på 110 meter hekk, og vant finalen 7. juli med ny spansk juniorrekord på 13,67 sekunder. 8  Han hadde selv den gamle rekorden, på 13,73 sekunder, satt 22. juni samme år. 
Ved junior-EM i friidrett 2013  nådde han finalen, etter bl.a. å ha tangert sin nasjonale juniorrekord i semifinalen, men fullførte ikke finalen. 9  
Han avsluttet 2013 med å sette spansk rekord innendørs på 60 meter hekk  28. desember, med tiden 7,75 sekunder. 
Colombo ble både spansk U23-mester og spansk mester i seniorklassen på 110 meter hekk. 4  Han deltok ved det iberoamerikanske mesterskapet i friidrett 2014 i Brasil, og nådde finalen, men fullførte ikke finalen. 10  Han deltok også ved U23-middelhavsmesterskapet i friidrett 2014 i Aubagne, der han fikk bronse på 110 meter hekk, bak Simon Krauss og Aurel Manga. 11 
I 2015 ble han på nytt spansk U23-mester på 110 meter hekk. Han ble tatt ut til å delta ved U23-EM i friidrett 2015, der han kom på 2.-plass, bak britiske David Omoregie, med ny personlig rekord på 13,73 sekunder. 
Ved det spanske mesterskapet innendørs 2016 fikk han bronse på 60 meter hekk, med tiden 7,92. Han satte personlig rekord på 100 meter med 10,88 i mai, og 11. juni satte han ny personlig rekord på 110 meter hekk med 13,58 sekunder ved det spanske mesterskapet for klubblag. 
