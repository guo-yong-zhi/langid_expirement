Røykenvik ligger ved Randsfjorden langs fylkesvei 34. Stedet er et gammelt sentrum  og ligger 3 km nord for tettstedet Brandbu i tidligere Brandbu kommune, fra 1962 i Gran kommune. 
De historiske sporene i Røykenvik går langt tilbake i tid. Mest kjent er nok historien om Halvdan Svarte som gikk gjennom isen og druknet i år 860. Gravhauger, gravfelt, middelalderkirketuft på Næs og mange fornminnefunn vitner om en fordums storhetstid helt tilbake til i jernalder og middelalder. 
Røykenvik var et viktig kommunikasjonsknutepunkt for jernbane og dampskipstrafikk på Randsfjorden. Første dampskip kom i 1837. I dampskipstidas gullalder fra 1896 – 1902 lå passasjertallet mellom 20 – 30 000 pr. år. Første butikk i Røykenvik var knyttet til Næs Brænderi og startet i 1863. Her var også tidlig posthus.
Jernbanen fra Oslo kom til Røykenvik i 1900. Her ved endestasjonen dannet det seg et lite sentrum og handelsvirksomhet – «Tråkka» med stasjonsbygning, lokomotivstall, godshus, to hoteller, butikker og dampskipsbrygge. Røykenvikbanen, som var en sidebane til Gjøvikbanen, ble nedlagt i 1957. Det siste dampskipet var å se i 1965.
Røykenvik tok del i tømmerfløtingen på Randsfjorden. Hele vika kunne om våren være full av tømmer. Noe av tømmeret ble transportert med jernbane, mens en mye ble slept i tømmergrimer av slepebåten «Rond» til Jevnaker. Noe av tømmeret ble tatt hånd om av Røykenvik Sag og Høvleri, som lå litt sør for stasjonsområet. I dag er det bare lagerbygget som står igjen. 
I tiden etter krigen har området gradvis fått en mer beskjeden betydning, mens tettstedene i Viggadalen har fått sterk vekst. I dag står bare lokomotivstallen, pakkhuset, bryggerhuset og kølbua igjen. I lokomotivstallen ligger restaurant Lokstallen eid av Benedikte Ferner. Pakkhuset inneholder «Cafe Oskar II» og et lite vikingtidsmuseum. Kølbua inneholder en kiosk. Stasjonsområdet er nå en del av småbåthavna. I nordkant av vika ligger Næs Brenneri, med særegne selskapslokaler . 
Fra Røykenvik er det utsikt vestover mot Nes kirke ute på odden. Den er sognekirke i Brandbu sogn og ble innviet i 1730, som erstatning for en kirke fra middelalderen.
