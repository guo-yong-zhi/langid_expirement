Autosys er et norsk motorvogn- og førerkortregister underlagt Statens vegvesen. Systemet inneholder informasjon om kjøretøy og førerkort, EU-kontroller, avgifter og prikkbelastninger. Det brukes av blant annet trafikkskoler, bilforhandlere, politi og Tolletaten. 1 
Autosys ble tatt i bruk på begynnelsen av 1980-tallet. 1  I 2006 ble prosjektet Au2sys satt i gang for å modernisere systemet, med Bekk som hovedleverandør. 2  Høsten 2007 ble prosjektet stanset fordi det hadde kommet ut av kontroll og budsjettrammen på 285 millioner norske kroner så ut til å ryke. 3  4 
I 2011 startet et nytt forsøk på fornyelse av systemet, denne gang med Steria som hovedleverandør. Prosjektet hadde en planlagt ferdigstillelse i 2014 og en ramme på 500 millioner kroner. 1  Førerkortdelen av systemet ble ferdigstilt i 2014 med en prislapp på 600 millioner kroner. 5  Kostnadsrammen for hele systemet hadde i mellomtiden blitt anslått til rundt 1,1 milliarder kroner med forventet ferdigstillelse i 2017. 6  I 2016 inngikk Statens vegvesen kontrakt med Accenture om utvikling av nytt motorvognregister med forventet ferdigstillelse i 2021. 7  I mars 2020 tok det nye motorvognregisteret over. 8 
