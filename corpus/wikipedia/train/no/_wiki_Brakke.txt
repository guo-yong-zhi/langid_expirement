Brakke er et lettbygd hus, ofte satt opp midlertidig med tanke på losji av mennesker, ofte soldater eller et mannskap av arbeidsmenn eller -kvinner, ofte med bygningsmetoder som gjør konstruksjonen rask å reise, eller mobil. Brakker er gjerne laget av standardiserte elementer eller etter standardiserte tegninger og kan derfor bygges raskt og gjerne også flyttes. Brakker er brukt i fange- og konsentrasjonsleirer, til innkvartering av soldater  og også i forbindelse med bygg- og anleggsarbeider som går over en viss tid. Videre er brakker brukt som nødboliger og som sykehus osv. etter forskjellige katastofer.
På samme måte som et vanlig hus kjennetegnes brakken av sine fire vegger, samt av taket som ligger ovenfor og holder regnet borte. Men i motsetning til et alminnelig hus, som varierer i byggemateriale og antall etasjer, består nesten alltid brakken utelukkende av én etasje og er ofte bygget i tre. Moderne brakker brukes ofte for å konstruere brakkerigger og kan da bestå av flere etasjer med egne seksjoner for forpleining og kontorer. Brakker for spesielle anvendelser kan også være konstruert i metall og følge standarder for industricontainere.
Andre verdenskrig skapte et spesielt stort behov for brakker; dels på grunn av akutt behov for midlertidige boliger til alle som ble husløse etter tyskernes terrorbombing av norske byer og tettsteder våren 1940. Den tyske okkupasjonsmakten skulle også skaffe husrom til sine 300 000 soldater. En stor del av disse ble innlosjert i brakker som ble omtalt som tyskerbrakker. Mange av disse tyskerbrakkene ble etter 1945 overtatt av nordmenn. 
Anleggsbrakker i bygge- og anleggsnæringen følger ofte tilnærmet standardiserte mål slik at de kan stables i brakkerigger slik at de får liten grunnflate. Innvendig blir det gjerne lagd en langsgående gang i riggens lengde, med kontorer og sovealkover til hver side, eller en tilsvarende gangbro blir lagd på utsiden. Slike utvendige gangbroer er vanligst på brakkerigger  for forpleining da hver enkelt brakke fremstår som en selvstendig boenhet, om enn med noen delte fasiliteter. Det er ofte egne moduler i slike brakkerigger for kjøkken, toalett og dusj.
