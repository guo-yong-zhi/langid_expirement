Thomas Shepard  var en puritansk prest, og en betydelig figur i kolonitidens Amerika. I tillegg til hans prekener har hans dagbok hatt betydning for ettertidens forståelse av det puritanske samfunn i New England. Han var også blant dem som var med på å opprette lærestedet Harvard College som siden ble til Harvard University.
Shepard ble født i Towcester i Northamptonshire i England. Hans gudfryktige mor døde da han var fire år gammel, og han levde et vanskelig liv under stemor. Hans far døde da han var ti år, og på det tidspunktet bodde han hos sine besteforeldre, og senere hos en eldre bror som han respekterte meget høyt. En lærer klarte å gi ham interesse for lærdom, noe som til sist fikk ham inn på Emmanuel College ved University of Cambridge da han var femten år gammel. 4 
Han har nedtegnet i sin selvbiografi at han levde et utilfredsstillende og utsvevende liv, som til sist førte ham ned på knærne i en åker, hvor han bedende opplevde begynnelsen på en frelse.
I 1627 ble han assisterende skolemester ved latinskolen Earls Colne Grammar School i Earls Colne, en landsby i Essex. Han ble prest, men hans prekener og puritanske syn pådro seg kraftig irritasjon fra de geistlige i den engelske kirke. Erkebiskop William Laud forbød ham å holde gudstjenester. Da Shepards eldste sønn døde, samlet han familien, sin kone og yngre sønn, og forlot England i 1635 til fordel for Den nye verden. Seilasen over Atlanterhavet var tung og lang, før de nådde fram til Massachusetts i Amerika. Hans hustru døde kort tid etter, det samme gjorde hans andre hustru og ytterligere av hans barn, bitre erfaringer som han førte inn, om enn ikke uten vanskeligheter, i perspektivet av sin teologi.
Shepard døde selv av halsbetennelse, peritonsillær abscess, som er en opphovning av området ved mandlene, da han var 44 år gammel.
Shepard ble sett på som en av de fremste puritanske prestene på sin tid, høyt verdsatt av sine egne, både prester som Richard Mather og John Cotton, som hans puritanske samfunn. Han hadde særlig interesse for det puritanske prestegjerningen blant indianere i Massachusetts. Av det han etterlot seg av skrifter er blant annet en selvbiografi og tallrike prekener, som til en viss grad sto i kontrast til andre presters lære ved at han betraktet og betonte Gud som en tilgjengelig og velkommen figur i dagliglivet. 
Det står en plakett ved hva som var Harvard Collage i ordene til Cotton Mather har nedtegnet at det var med hensyn til store effekt av Shepards prestegjerning at lærestedet til sist ble opprettet og lokalisert i «Newtowne», skjønt stedet ble senere gitt nytt navn som Cambridge i Massachusetts, og lærestedet ble til Harvard University.
Tre av Shepards sønner ble også prester: Thomas Shepard II, Samuel Shepard, og Jeremiah Shepard. Hans eldste sønn Thomas Shepard II ble en av stamfedrene til de amerikanske presidentene John Quincy Adams og Franklin D. Roosevelt.
Portaler: Litteratur   Historie