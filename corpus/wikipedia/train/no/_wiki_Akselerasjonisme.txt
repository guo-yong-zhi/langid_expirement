Akselerasjonisme er en ideologisk teori og praksis som ønsker å framskynde  radikale samfunnsendringer gjennom en ekstremistisk og statsfiendtlig aktivisme. 1  
Akselerasjonisme kan benyttes av grupper som mener at de sosiale, økonomiske eller politiske forholdene ikke er bærekraftige og anser en samfunnskollaps som uunngåelig. Aktivister kan for eksempel ønske å framprovosere sammenbrudd for å forhindre at kapitalistisk rovdrift, natur- og miljøødeleggelser eller teknologiske trusler fortsetter eller utvikler seg videre. trenger referanse 
Betegnelsen brukes ofte om en høyreekstrem idéretning som anser at det eksisterende samfunnssysyemet er korrupt og mislykket, og forherliger vold og terror som politiske virkemidler. 2  De som støtter nynazismen,  hvit nasjonalisme og hvit makt påstår at det vil komme en «rasekrig» mellom etniske grupper i vestlige land og at «de hvite» må utløse krigen mens de fortsatt er i flertall og kan vinne. 3  De fascistiske akselerasjonistene vil skape fortgang i prosessen gjennom terroraksjoner mot etniske fiender og det etablerte maktapparaktet. Ved å destabilisere og ødelegge politiske ordninger vil rasekrigerne omskape samfunnet, forkaste opplysningstidsidealer og multikulturalisme og redde «den hvite rasen» og «tradisjonelle vestlige verdier og kultur» i en «hvit etnostat». 4 
De høyreekstreme akselerasjonistene anser at «hvit identitet» er under angrep i moderne, vestlige samfunn, og at de må føre en «forsvarskrig» mot både ytre og indre fiender. Det kan være muslimer, innvandrere og andre innbyggere av «fremmede raser». Akselerasjonistene kan samtidig angripe etablerte myndigheter og politiske motstandere i den opprinnelige etniske befolkningen. Disse blir ofte beskyldt for «landsforræderi og gjort ansvarlige for multikulturalisme, ikke-vestlig «masseinnvandring», «globalisme» og endringer av nasjonalkonservative kulturverdier. trenger referanse  
Flere høyreekstremister som har begått eller planlagt terroraksjoner de siste årene, har vært påvirket av den rasistiske og antistatlige akselerasjonismen. Begrepet er særlig kjent fra manifestet til  terroristen Brenton Tarrant  som angrep to moskeer i New Zealand i 2019, men er lånt fra den amerikanske nynazisten James Mason  og har røtter  tilbake til blant annet russiske revolusjonære på 1800-tallet. 2  
I Norge rettet Anders Behring Breivik  sine terrorangrep i 2011 mot etablerte strukturer i samfunn og politikk, den kommende makteliten i Arbeiderpartiet og «kulturmarxister». 7  Også Philip Manshaus , som angrep en moské i Bærum i 2019, var inspirert av ideene om en uunngåelig «rase-» og «kulturkrig» og en fullstendig ødeleggelse av det etablerte samfunnet. 8  Han ville spre frykt for å antenne krigen og samfunnskollapsen og dermed berge den «den hvite rasen» og vestlige tradisjoner.
Både i 2021 9  og 2022 10  11  vurderte Politiets sikkerhetstjeneste  akselerasjonistene som den største trusselen blant høyreekstremister som vil bruke politisk vold i Norge.
