Fyllingsdalen Futsalklubb er en futsalklubb som spiller i den nasjonale eliteserien i futsal, Telekiosken Futsal Liga. Laget endte som nummer fire på eliteserietabellen i sesongen 2009/2010.
På "folkemunne" går laget gjerne under navnet Julegløgg, da det var det laget kalte seg, og fremdeles innimellom bruker, da det ble stiftet 28. november 2004. I begynnelsen deltok laget i de såkalte Løkkecup-turneringene, i regi av IFS .
Laget var i 2006 blant de yngste futsallagene i Norge, med en gjennomsnittsalder på 21,3 år.
I 2007 deltok Fyllingsdalen Futsal i IFS Bergen Elite – eller Combitelserien, en regional Eliteserie i regi av IFS. Her endte Fyllingsdalen som nummer fire, noe som holdt til å kvalifisere seg til Skandinavisk Mesterskap i Kristiansand.
Sesongen 2007 kvalifiserte Fyllingsdalen Futsal seg for den nasjonale eliteserien i futsal, Telekiosken Futsal Liga, i regi av Norges Fotballforbund. Kvalifiseringen foregikk gjennom tre regionale avdelinger. Fyllingsdalen deltok i den vestnorske avdelingen, som også omfattet trøndelagsregionen, hvor de etter enkelt seriespill endte på 4.-plass, noe som ga muligheten til playoff-spill om Vestlandets to eliteserieplasser. I playoffrunden 1. mars sikret Fyllingsdalen plassen i neste sesongs Eliteserie, som eneste Bergenslag. 25. april 2008 ble Fyllingsdalen Futsal tatt opp som medlem i Norges Idrettsforbund, og i denne sammenhengen ble klubben hetende Fyllingsdalen Futsalklubb.
I sesongen 2008/2009 avviklet NFF for første gang den nye, landsdekkende eliteserien i futsal, Telekiosken Futsal Liga. Det ble avholdt seks spillhelger rundt om i landet, med tre serierunder i hver spillhelg. Avviklingen av serien regnes av de fleste i miljøet som det største steget i sportens norgeshistorie, når det gjelder profesjonalisering, kvalitet og interesse utenfra. 
Etter at to av seks spillhelger i Telekiosken Futsal Liga var unnagjort, lå Fyllingsdalen Futsal sist på tabellen. Laget sto uten poeng, og selv om klubbens uttalte målsetning før sesongen var å bli blant de tre beste, ga man nå uttrykk for at alt dreide seg om å  unngå nedrykk. I de fire spillhelgene etter jul, tok Fyllingsdalen henholdsvis seks, ett, seks og tre poeng. 16 poeng totalt holdt til 8.-plass av ti lag, akkurat nok til å sikre eliteseriespill også neste sesong.
Blant de største enkelttriumfene i sesongen, var 6-5-seieren mot serievinner Nidaros Futsal, og 4-3-seieren mot bronsevinnende Holmlia Futsal.
Fyllingsdalens andre sesong i Telekiosken Futsal Liga ble en stor opptur i forhold til den foregående. Laget var med i medaljekampen helt til nest siste serierunde, og endte til slutt som nummer fire på tabellen. Fyllingsdalen fikk gjennom sesongen skryt fra flere hold for å dyrke fram stadig nye futsaltalenter, som var med på å sette sitt preg på futsalligaen. Til tross for mange profiler i serien, ble ingen Fyllingsdalen-spillere tatt ut til Norges første futsallandskamp noensinne, mot Irland i mars 2010. Dette vakte en viss oppsikt og diskusjon i flere futsalfora på internett.
10. desember 2006 vant Fyllingsdalen Futsal Kappa Cup, en invitasjonsturnering hvor Skandinavias 40 beste lag deltok. I turneringen, hvor Fyllingsdalen Futsal gikk under navnet Julegløgg, var det stor spenning hele veien, fra de innledende gruppespillkampene og helt til finalen. To av kampene, åttendedelsfinalen og semifinalen, ble sågar avgjort på sudden death. I finalen var svenske Stockholm Allstars motstander, disse ble beseiret 3-2. Kim Bøyum  og Eirik Spord scoret Julegløggs mål i finalen.
Etter seieren i Kappa Cup høstet laget lovord fra hele futsal-Norge, da cupseieren ble betegnet som svært overraskende.
Fyllingsdalen Futsal har følgende meritter å vise til, flere av dem under navnet Julegløgg:
