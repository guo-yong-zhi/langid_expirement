Philip Hinchcliffe  er en britisk TV-produsent, som er mest kjent for ha vært produsent på BBCs science fiction-serie Doctor Who i 1970-årene. Hans første store prosjekt var som manusredigerer på Alexander the Greatest .
Hinchcliffe gikk på Slough Grammar School og Pembroke College i Cambridge. Han tok over som produsent av Doctor Who etter Barry Letts i 1974 og den første historien han ble kreditert som produsent på er The Ark in Space. Han hadde forberedt seg på denne jobben ved å følge Letts under produksjonen av den forrige historien, Robot. Den første sesongen produserte han stort sett manus som var bestilt av det forrige produksjonsteamet og det var ikke før i den neste sesongen at hans innflytelse kunne ses i serien.
Hinchcliffe og manusredigerer Robert Holmes forandret en del på serien. Den ble mørkere og mer voksen med en gotisk atmosfære påvirket av skrekkfilmene fra Hammer Films. Dette er spesielt fremtredende i historier som Pyramids of Mars og The Talons of Weng-Chiang.
Mens Hinchcliffe var produsent, mottok BBC klager fra Mary Whitehouse, som var styreleder i National Viewers' and Listeners' Association. Hun klagde på at serien ikke passet for barn og at den kunne traumatisere dem. NVLA hadde vært kritiske til serien siden begynnelsen av 1970-årene, men klagene nådde høydepunktet da den Hinchcliffe-produserte historien The Deadly Assassin, hvor Goth prøver å drukne Doktoren, ble vist. Selv om BBC offentlig forsvarte serien, ble Hinchcliffe flyttet til thrillerserien Target i 1977. Den nye produsenten, Graham Williams, fikk beskjed om å gjøre serien mindre skummel.
Hinchcliffe skrev også bøker basert på Doctor Who-historiene The Keys of Marinus, The Seeds of Doom og The Masque of Mandragora for Target Books.
Etter Doctor Who jobbet Hinchcliffe på flere serier, inkludert Taggart, Private Schulz og The Last Musketeer. Datteren Celina Hinchcliffe er en programleder som jobber på sportsprogrammer hos BBC.
