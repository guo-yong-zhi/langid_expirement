Orkanen Stan var en atlantisk orkan som i begynnelsen av oktober 2005 feide inn over Mellomamerika. Som orkan var den ikke av de sterkeste, men hastighet, nedbørsmengde og beliggenhet førte til store oversvømmelser og leirras i Guatemala, El Salvador og det sørlige Mexico. Dette førte til mange dødsfall – pr. 14. oktober var det meldt om 1 153 bekreftede omkomne, men det antas at tapstallene vil vise seg å ligge godt over 2 000. En stor del av tapene av menneskeliv skjedde i én enkelt landsby. Et leirras begravde fullstendig landsbyen Panabaj i Guatemala. 
