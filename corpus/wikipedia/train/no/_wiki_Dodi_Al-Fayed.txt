Emad El-Din Mohamed Abdel Moneim Fayed  , bedre kjent som Dodi Al-Fayed, var sønn av den egyptiske milliardæren Mohamed Al-Fayed , tidligere eier av det britiske varehuset Harrods, eier av Fulham Football Club og Hôtel Ritz Paris. Hans mor var Samira Kashoggi, søster av våpenhandleren Adnan Khashoggi.
Fayed ble født i Alexandria, Egypt, hvor han var student ved Collège Saint Marc før han begynte på Institut Le Rosey i Sveits. Han jobbet som filmprodusent; blant annet for Breaking Glass  og Chariots of Fire , så vel som filmen F/X og dens oppfølger F/X2. Han jobbet også som ledende kreativ konsulent for TV-serien med samme navn. 
Dodi var også ledende produsent for filmen Hook fra 1991 med Robin Williams og Dustin Hoffman. I tillegg hadde han samme funksjon i filmversjonen av The Scarlet Letter fra 1995.
I 1997 ble han knyttet til et romantisk forhold med Diana, tidligere fyrstinne av Wales. Den 31. august samme år døde paret i en bilulykke i Paris. Hverken han eller Diana brukte setebelter, og Henri Paul, limousinens sjåfør, skal angivelig ha vært beruset. Deres forhold og død har blitt filmatisert i filmen Diana: Last Days of a Princess fra 2007.
Han ble opprinnelig gravlagt i Brookwood gravlund nær Woking, men ble flyttet til Fayed-eiendommen i Surrey.
Hans far reiste et minnesmerke over paret i Harrods den 12. april 1998, og avduket et enda større i 2005.
