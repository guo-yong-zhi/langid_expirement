Mary Margaret O'Hara  er en kanadisk singer-songwriter og skuespiller. Hun er best kjent for albumet Miss America, utgitt i 1988. Hun ga ut to album og en EP under eget navn, og er fortsatt aktiv som live-artist, som bidragsyter til samlealbum og som gjesteartist på andre artisters album.
Til tross for den begrensede diskografien og dårlig platesalg, vurderes hun av mange kritikere som en av de beste låtskriverne på slutten av 1980-tallet, 1  og regnes også som en kultmusiker for mange fans. 2 
O'Hara ble født i slutten av 1950-årene i Toronto i Canada, til en familie av irsk avstamning. Hun er en yngre søster til den mer kjente skuespilleren Catherine O'Hara. Hun studerte kunst og design, og begynte sin musikalske karriere med samarbeid med flere lokale band.
Etter å ha signert med Virgin Records, lanserte hun i 1988 det første soloalbumet, Miss America. På dette albumet er hun forfatter av alle sporene, skrevet og innspilt på forskjellige tidspunkter siden tidlig på åttitallet. Albumet fikk gode anmeldelser, men salget sviktet. I 1995 dukket albumet opp på 88. plass på musikkmagasinet Mojos liste over tidenes 100 beste album. 3 
I 1991 publiserte hun en EP med fire julesanger; tre klassikere og en egenkomponert sang.
I 2001 lanserte hun lydsporet for filmen Apartment Hunting.
Siden har hun samarbeidet med ulike artister, uten flere egne utgivelser. 
Hun har hatt roller i flere filmer, og fremfører blant annet en sang i video-dokumentaren September Songs – The Music of Kurt Weill fra 1997.
