Gruppe G var én av syv kvalifiseringsgrupper til Fotball-EM 2008.
De to beste lagene i hver gruppe var direkte kvalifisert til sluttspillet.
 
 
I gruppe G var det bare Nederland som kvalifiserte seg for VM 2006, men Bulgaria var med i EM 2004, hvor de tapte alle tre kampene og slapp inn ni mål. Romania var sist med i et stort mesterskap i EM 2000, Slovenia i VM 2002, mens Albania, Hviterussland og Luxembourg ikke hadde klart å kvalifisere seg til noe stort mesterskap før dette.
Hviterussland tok ledelsen to ganger mot Albania, men den albanske forsvarsspilleren Besnik Hasi  utlignet med fire minutter igjen og sørget for poengdeling. Det ble det også i București, hvor Bulgarias spiss Martin Petrov scoret to mål på 40 sekunder, ett frispark og ett etter innlegg fra høyre. Ifølge Reuters' kamprapport dominerte Romania spillet, men klarte ikke å holde unna for Petrov, og måtte nøye seg med ett poeng. 1  Nederland tok ledelsen etter første kamp, som endte med 1–0-seier i Luxembourg, men Nederlands prestasjoner ble beskrevet som «dårlig» av Reuters noen dager senere. 2 
Nederland fikk flere mål i hjemmekampen mot Hviterussland, hvor Robin van Persie scoret to og la opp til Dirk Kuyts mål på overtid som sørget for 3–0 og Nederland som det eneste laget uten poengtap. Slovenia hadde sjansen til å bli det andre, men tapte bortekampen mot Bulgaria med 0–3 tross 0–0 ved pause, mens Romania utnyttet en forsvarstabbe og et straffespark og vant 2–0 i Albania. 3 
