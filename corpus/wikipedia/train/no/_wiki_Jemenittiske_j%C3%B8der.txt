Jemenittiske jøder er jøder som bor, eller hvis forfedre bodde, i Jemen  i sørenden av Den arabiske halvøy. De blir ansett som en del av mizrahisk jødedom. Store deler av gruppen snakker jødejemenittisk arabisk. Mellom juni 1949 og september 1950 ble det store flertallet av Jemens jødiske befolkning, rundt 49 000, transportert til Israel i det som ble kalt for «Operasjon magiske teppe». De fleste jemenittiske jøder bor i dag i trygghet i Israel, noen i USA og noen få andre steder. Kun en håndfull er blitt igjen i Jemen, de fleste eldre.
Jemenittiske jøder har en unik religiøs tradisjon som skiller dem ut fra tradisjonene til askenasiske, sefardiske, og andre jødiske grupper. Det er diskutabelt om de skal bli beskrevet som mizrahiske da de fleste andre mizrahiske jøder har i løpet av de siste århundrene gjennomgått en total eller delvis tilpasning til sefardisk kultur og liturgi. En undergruppe av det tidligere jødiske samfunnet i Jemen, shami, tilpasset seg riktignok sefardiskpregede ritualer, men det var av teologiske grunner og var ikke en refleksjon av et demografisk eller kulturelt skifte.
En muntlig forestilling har plassert den tidligste bosetningen av jøder i Jemen og Den arabiske halvøya til tiden til kong Salomo, det vil si på 900-800-tallet f.Kr. En forklaring er at kong Salomo sendte handelsmenn sjøvegen til Jemen for å lete etter gull og sølv som kunne benyttes for å utsmykke Salomos tempel i Jerusalem. 1  I 1881 skrev den franske visekonsulen tilbake til Frankrike at han hadde lest en bok av den arabiske historikeren Abu-Alfada at jødene i Jemen bosatte seg i området i år 1451 f.Kr. 2  En annen legende plasserer jødiske håndverkere i region på forespørsmål av Makeda, dronningen av Saba . Beta Israel, de sorte jødene i naboregionen Etiopia, har en beslektet legende om sin opprinnelse som plasserer dronningen av Saba som gift med kong Salomo. Deler av Jemen, Eritrea og Etiopia ble på denne tiden styrt av kongedømmet Saba, muligens lå hovedstaden i selve Jemen. 3 
