Marie Henriette Elisabeth Elisa de Rytter Kielland  var en norsk forfatter og medarbeider i tidsskriftet Urd.
Elisa Kielland begynte i niårsalderen å skrive vers, noe hun fortsatte med hele livet. Som ung viste hun også en musikalsk begavelse, og selv etter at hun i 1870-årene ble døv, fortsatte hun å fremføre og komponere musikk. Hun var elev ved Holck og Irgens' Pikeskole i Bergen, i likhet med blant andre Nina Grieg og Amalie Skram. 2 
Mens ektemannen i 1880-årene var sogneprest i Tinn i Telemark, begynte Elisa Kielland å samle sine erindringer i en brevsyklus. Flere av disse brevene ble først publisert i tidsskriftet Urd, før de år 1900 ble utgitt av Aschehoug i boken Aaret rundt i fjellbygden – en brevcyklus fra 1880-årene. Etter denne utgivelsen begynte Kielland å publisere blant annet artikler, biografier og bokanmeldelser i flere norske tidsskrifter, i tillegg til at hennes bidrag ofte var å finne i det svenske tidsskriftet Idun.
Kort etter hennes død ble hennes bok Smaatræk og hverdagstyper fra Bergen utgitt på Gyldendal. Denne lille boken rommer barndoms- og ungdommsskildringer fra hennes oppvekst. 3 
Som menneske beskrev hun seg nærmest som noe av en ubetydelighet: «Jeg er et ganske alminneligt Menneske – i mange Henseender endog undermaals. Det er saa meget ved min Karakter som endnu er uslebet, saa meget i mit Sind som det endnu ikke er lykkedes mig at beherske.» 4 
Kiellands store hjertesak var omstreifermisjonen. Som prestefrue i Asker tok hun alltid imot tiggere og fattigfolk og ga dem mat. 5  Hun var medstifter av det lokale Kvinderaad for Asker og Bærum, som arbeidet for de kristeligsinnede kvinneforeningers deltagelse i arbeidet for kvinnesaken og hjemmet. 6 
Elisa Kielland var datter av postmester i Bergen Jacob de Rytter Kielland av slekten Kielland og hans danskfødte hustru Elka Krima Bjerring. Hun ble 14. januar 1875 7  gift med sin nære slektning, presten Paul Gabriel Theodor Kielland .
Portal: Litteratur