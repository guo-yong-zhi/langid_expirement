Hermon Forlag er et kristent forlag som utgir bibler, andaktsbøker, barnebøker, romaner, biografier og gavebøker.
Forlaget ble grunnlagt i 1983 av ekteparet Heidi Lysåker Andersen og Svein Andersen i Sudndalen i Hallingdal. Den første boken som ble utgitt, var Aldri for gammel for Gud samt tre barnebøker om Jesus. Fra sitt hjem drev de forlaget som familiebedrift. Alt året etter, i 1984, ble boken Aldri for gammel en bestselger, og den ble etterfulgt av Når dine penger blir verdiløse. Bedriften vokste raskt, og de måtte leie lagerplass hos Hermon høyfjellshotell.
I 1997 flyttet Hermon Forlag til Kjeller utenfor Oslo. Forlaget fortsatte å vokse i årene som gikk, gjennom en stadig bredere utgivelsesprofil og gjennom oppkjøp av andre forlag. Hermon Forlag har økt omsetningen 170 ganger fra 1983 . Målt i både omsetning og antall utgivelser har forlaget siden 2007 vært rangert som det største av de forlagene i Norge som har en kristen profil.
Forlaget står gjennom datterforlaget Bibelforlaget bak den norske bibeloversettelsen Bibelen Guds Ord. De står også bak imprint-forlaget Genesis.
