It's Only Rock 'n Roll er et studioalbum av The Rolling Stones, utgitt i 1974.
Albumet huskes kanskje best for at det var Mick Taylors siste med The Rolling Stones. Det er også det første albumet som ble produsert av «The Glimmer Twins» – et pseudonym for Mick Jagger og Keith Richards.
«Time Waits for No One» 1  regnes for å være Mick Taylors svanesang og en av grunnene til at han sluttet i Rolling Stones. Han ble kun kreditert som låtskriver på «Ventilator Blues» i sin tid i bandet, selv om han mener han skrev flere sanger sammen med Jagger, uten Richards. 2 
Som en kuriositet kan det nevnes at på tittellåten på albumet er Ron Wood kreditert som «inspirasjon», tross i at han først ble med i gruppen etter at Mick Taylor gav seg senere samme år. Sangen ble egentlig til i et samarbeid mellom Jagger og Wood i Woods hjemmestudio i desember 1973. 3  4 
«It's Only Rock 'n Roll » ble gitt ut som singel allerede 26. juli, med B-siden «Through the Lonely Nights», en ballade som ikke nådde opp under innspillingen av Goats Head Soup. I USA ble også «Ain't Too Proud to Beg» gitt ut som singel. Dette var originalt en hit for The Temptations i 1966.
It's Only Rock 'n Roll toppet Billboard 200, som alle de andre studioalbumene på 70-tallet i USA 5 . I hjemlandet  ble albumet nummer 2 i november 1974, 6  bak Rollin' av Bay City Rollers fra Skottland.
Alle låter skrevet av Mick Jagger og Keith Richards, med mindre noe annet er oppgitt.
