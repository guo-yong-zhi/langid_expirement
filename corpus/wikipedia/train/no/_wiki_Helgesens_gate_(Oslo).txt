Helgesens gate  er ei gate i bydel Grünerløkka i Oslo. Den går fra Fossveien like ved Akerselva til parken rundt Tøyenbadet. Den har navn etter oberst Hans Helgesen. Gata består i stor grad av boliggårder.
Helgesens gate starter tilsynelatende ved Kubaparken ved Akerselva, men det første kvartalet heter Bergverksgata. De påfølgende kvartalene inneholder i all hovedsak leiegårder fra rundt 1890-tallet. Nummer 12 og 14 er et stort kompleks med bygninger inne i kvartalet. Her hadde opprinnelig Oslo Samvirkelag sitt hovedkontor. Det var også pølsemakeri i anlegget. 
Nr 10–24  tilhører det særskilte verneområdet Birkelunden kulturmiljø.
Ved Thorvald Meyers gate krysses trikkelinja over Grünerløkka. Her  lå Sultan grønnsakhandel, nå er det en kaffekjede.
I nr 21 har Norges Kommunistiske Parti kontorer.
Nå følger et langt stykke der Sofienbergparken  utgjør høyre side. På venstre side ligger først noen kvartaler dominert av eldre boliggårder i tre–fire etasjer og noe småindustri.
Fra om lag 1900 lå Christiania Dørvrider- og Laasefabrik i bakgården  til nr 30. Et minne om fabrikken er et nøkkelhullforma vindu i forgårdens første etasje. I nr 44 lå fra 1897 Rodeløkkens apotek .
På tomta til nr 52 ligger nå en del av Karlstadgata borettslag, et nybygg fra 1984 tegna av arkitektene Narud-Stokke-Wiig. 
Nr 60 er Rodeløkka trygdebolig. Nr 62 er Sofienbergsenteret  og Engelsborg eldresenter, begge drevet av Kirkens bymisjon. 
Nr 64 er Sofienberg menighetshus, som tidligere var barneasyl .
Videre passerer Helgesens gate en rekke teglsteins boligblokker. Nr 78 var den første blokka som blei bygd i Oslo etter andre verdenskrig . Denne og flere andre bygninger er gode eksempler på tidas sosiale boligbygging – med plantegninger basert på en stor boligundersøkelse som Selskabet for Oslo Byes Vel gjennomførte under krigen. Blokka har fasade mot Finnmarkgata, og den var første ledd i virkeliggjøringa av en reguleringsplan som gjorde den gata til en del av ei ringgate i indre Oslo. Etter hvert blei det bygd flere tilsvarende parallelle blokker. Nr 79 er tegna av Knut Knutsen .
Helgesens gate ender opp inne i parkanlegget nord for Tøyenbadet, som har adresse nr 90.
Portal: Oslo