Robert Craig «Evel» Knievel jr.  var en amerikansk motorsykkelstuntmann. Han er kanskje mest kjent for å utføre vågale hopp med motorsykkel, blant annet et hopp over fontenene ved Caesars Palace i Las Vegas i 1967 og det mislykkede forsøket på å hoppe over Snake River Canyon i en rakett i 1974.
Knievels storhetstid var primært første halvdel av 1970-tallet, da han ble verdenskjent for sine «busshopp». Det lengste busshoppet foretok han i 1975, da han hoppet over 14 Greyhound-busser. Tidligere samme år hadde han forsøkt å hoppe over 13 busser, noe som medførte et tre måneder langt sykehusopphold. 
Knievel avsluttet sin stuntkarriere i mars 1981. Mot slutten av sitt liv hadde han alvorlige helseproblemer, direkte og indirekte forårsaket av de store skadene han pådro seg i mislykkede stunts.
I Butte holdes det årlig en festival for Evel Knievel.
