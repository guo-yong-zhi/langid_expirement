Nemaxera betulinella er en liten sommerfugl som hører til familien ekte møll . Denne arten lever i skog, der larvene utvikler seg inne i kjuker.
En liten , brun-brokete møll. Antennene er trådformede og omtrent to tredjedeler så lange som forvingene. Hodet er kledt med hvite, hårlignende skjell, forkroppen er hvit med små, mørke flekker på skuldrene. Forvingen er spraglet i brunt, svart og hvitt, midt i vingen er det et stort, trekantet felt som er nesten ensfarget brunt. Vingefrynsene på forvingen er gulbrune med to hvite felter. Bakvingene er mørkt gråbrun. Larven er hvit med gulbrunt hode. Nakkeplaten  er mørkbrun.
Arten kan finnes i mange ulike slags løvskoger, også ved gamle vedstabler. Larvene utvikler seg i kjuker, blant andre knivkjuke , knuskkjuke  og silkekjuke . De voksne sommerfuglene flyr i juni-august.
Arten er utbredt over hele Europa og i Sibir. I Norge er den utbredt i Sør-Norge nord til Hordaland, dessuten er det spredte funn helt nord til Finnmark.
