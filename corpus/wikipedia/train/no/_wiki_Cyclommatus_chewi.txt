Cyclommatus chewi er en bille som hører til familien hjortebiller  i gruppen skarabider .
En middelsstor til stor , metallisk farget hjortbille. Arten er svært variabel i størrelsen, hos hannen er kjevene forholdsvis større jo større hannen er . Hode og forkropp er svarte med en bronseaktig, metallisk glans, dekkvingene lysbrune. Store hanner har lange, nokså rette mandibler, disse er spredt sagtakkede i den indre delen og tett sagtakkede i spissen, med en innoverrettet tann nær midten. Hos de største hannene er mandiblene nesten like lange som kroppen. Små hanner har kortere mandibler som er sagtakkede i hele lengden. Antennene er ganske lange og tynne, omtrent så lange som hodets bredde. Hodet har ikke sidekjøler, men er tett og kraftig punktert på sidene. Pronotum er omtrent dobbelt så bredt som langt, og utvider seg forover, med to ovale groper. Dekkvingene er blanke uten synlig punktering. Beina er slanke.  Hunnen er mye mindre enn hannen, uten forstørrede kjever, tofarget med mørk forkropp og gulbrune dekkvinger som er mørke ved sømmen, i motsetning til hannen er kroppen tydelig punktert.
Larvene utvikler seg i råtne trestammer.
Arten er bare kjent fra Sabah på Borneo, der den lever i fjellområdet Crocker Range. Den er regnet som sjelden.
