Grace Elisabeth Grung  var en norsk skuespillerinne.
Grace Elisabeth Grung var datter av kontorsjef ved dampskipsrederi Arnt Henrik Grung og Grace Elisabeth Simonsen. 2  Hun var ugift.
Grace Elisabeth Grung var kusine av arkitekt Leif Grung, og må ikke forveksles med dennes hustru, skuespilleren Grace Grung.
Grace Elisabeth Grung debuterte 23. april 1909 ved Den Nationale Scene i fødebyen Bergen som Mimi i Solnedgang av Vilhelm Krag. Hun kom godt fra debuten, og om hennes innsats ble det blant annet skrevet at den «unge dame gjorde et meget fordelaktig indtryk, hendes vakre, vindende personlighed bragte straks publikum den rent umiddelbare følelse af sympati». 3 
Grung var periodevis ansatt ved Den Nationale Scene til 1919. Deretter var hun på turné med Agnes Mowinckels ensemble, som blant annet gjestet Trondheim, med stykket Fru Inger til Østeraad, der Grung gestaltet rollen som Eline.
Fra 1. september 1923 var hun engasjert ved Trondhjems Nationale Scene. 4 
Senere tilhørte Grung i en årrekke staben ved Det Nye Teater i Oslo.
I 1929 medvirket hun på Hans Billes turné, der blant annet farsen Den spanske Flue ble oppført. 5 
