	
Cancún er en kystby i den meksikanske delstaten Quintana Roo. Byen er hovedsete for kommunen Benito Juárez. Den er et verdenskjent turistmål. Cancún hadde 628 306 innbyggere i 2010. 2 
Selve byen ligger på fastlandet, mens hotellområdet befinner seg på en lang og smal øy som er forbundet med broer til fastlandet. Mellom fastlandet og denne øya er lagunene Nichupté og Bojórquez. Øya Isla Mujeres ligger rundt 13 km nord for Cancún, og kan nås med båt fra Puerto Juárez og Punta Sam.
Cancúns hotellområde er formet som et 27 kilometer langt 7-tall. De fleste hotellene ligger langs denne lange sandstripen, kalt Zona Hotelera. Kjører man videre fra km 1, går turen mot sentrum av Cancún, mens i enden, ved km 27, ligger Cancún internasjonale lufthavn. På km 18 ligger Playa Delfines-stranden med det nye, fargerike Cancún-skiltet.
Tidlig i 1970-årene var Cancún fremdeles en underutviklet samling av små fiskerlandsbyer og noen mayaruiner. Sammen med en gruppe internasjonale investorer besluttet den meksikanske regjeringen å gjøre stedet til et internasjonalt turistmål. Det ble bygget vei fra strandområdet til fastlandet og anlagt en internasjonal lufthavn. Byen har vokst fort og har nå omtrent en halv million innbyggere.
