Mohammed Qasim Fahim   var forsvarsminister i Afghanistans overgangsadministrasjon fra 2002. Han tjente også som visestatsminister. Han ble fjernet som forsvarsminister av president Hamid Karzai 23. desember 2004 da overgangsadministrasjonen trådte tilbake til fordel for en folkelig valgt administrasjon.
Mens han var forsvarsminister fortsatte han å lede sin egen milits. 10. desember 2003 beordret han deler av sin milits til å levere deres våpen  til den afghanske nasjonalhærens depot nær Kabul.
Før Talibans fall var Fahim en fraksjonsleder av Nordalliansen. Den 13. september 2001 overtok Fahim som den øverste militære leder av Nordalliansen etter Ahmed Shah Massoud. Massoud ble myrdet fire dager tidligere. Allerede 22. september var Fahim i Tadsjikistan i samtaler med sjefen for den russiske hær Anatoly Kvashnin.
Som forsvarsminister besøkte han militære baser i Storbritannia, diskuterte sikkerhetsspørsmål med den amerikanske general Tommy Franks og den kanadiske forsvarsministeren John McCallum, NATOs generalsekretær George Robertson og besøkte Moskva og Washington, DC. Han erstattet også 15 etnisk tadsjikske generaler med pashtoer, usbekske og hazaraoffiserer.
I juni 2003 ble det funnet en bombe i hjemmet hans. Senere på året drepte en selvmordsbomber lederen for Fahims personlige sikkerhet. 12. september 2003 erklærte Miloon Kothari, oppnevnt av FNs menneskerettskommisjon for å etterforske i Afghanistan, at Fahim og utdanningsminister Yunus Qanuni ulovlig okkuperte områder og burde fjernes fra sine poster. Tre dager senere sendte Kothari et brev til Lakhdar Brahimi, lederen for FN i Afghanistan, der han sa at han hadde gått for langt i å navngi ministrene.
