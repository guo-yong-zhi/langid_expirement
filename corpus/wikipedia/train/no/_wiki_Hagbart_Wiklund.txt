Hagbart Wiklund  var ordfører i Biri fra 1914 til 1931. Wiklund representerte Arbeiderdemokratene. 
Han var sønn av John Johnsen og Helene Larsdatter Wiklund. Allerede som 19-åring bestyrte han et landhandleri på Biristranda, en forretning som seinere skulle bli kjent som Wiklund-butikken. I 1916 overtok han også som poståpner på Biristranda. Hagbart Wiklund dreiv landhandleriet til andre verdenskrig, da sønnen Johan gradvis tok over virksomheten. 
Wiklund kom inn i herredsstyret i Biri i 1911, og allerede perioden etter ble han valgt til ordfører. Han ble siste gang gjenvalgt til herredsstyret i 1947. Wiklund satt som folkevalgt representant i hele 36 år. Ved siden av ordførervervet var han formann og sekretær i budsjettkomiteen i Oppland fylkesting, medlem av Biri forliksråd og forstanderskapet og kontrollkomiteen for Biri Sparebank. Wiklund var også medlem av avholdsselskapet DNT, i likhet med mange andre arbeiderdemokrater.
