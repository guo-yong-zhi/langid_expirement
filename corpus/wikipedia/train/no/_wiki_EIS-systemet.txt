EIS står for European Invertebrate Survey og er et geografisk rutenett for Europa. Landområdene inndeles i kvadratiske ruter på 50x50 kilometer. Svært små landområder og øyer som ligger utenfor rutenettet legges til en av de nærmeste rutene, det angis med en pil til hvilken rute. Rutenettet er modifisert noe, men baserer seg på UTM-rutenettet.
Både Norsk entomologisk forening og Norsk zoologisk forening anbefalte i 1978 å bruke EIS-systemet i kartleggingen av dyrs utbredelse. 1   EIS-rutenettet gir norgeskartet et rutenett som egner seg godt for å «prikke» inn en arts utbredelse.
I et eget begrenset system for Norge er rutene tilpasset norgeskartet og nummerert fra 1 til 189. Oslo ligger i ruten kalt EIS 28. Det finnes også et eget nordisk rutekart. Rutenumrene er ikke like på det norske, nordiske eller europeiske kartet. På hvert av kartene nummerers rutene fortløpende fra sørvest og slutter helt i nordøst. Det nordiske kartet har 646 ruter.
