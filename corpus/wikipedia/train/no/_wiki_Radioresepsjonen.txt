Radioresepsjonen var et norsk humorprogram med Steinar Sagen, Tore Sagen og Bjarte Tjøstheim som gikk på NRK Radio fra 2006 til 2020. Programmet gikk opprinnelig på P3, men ble flyttet til P13 i 2014. Det ble sendt mandag til torsdag og hadde en varighet på to timer. På fredager sendtes et spesialprogram bestående av utdrag fra ukens episoder.
Programmet hadde premiere på NRK P3 den 2. januar 2006.
I 2010 ble det laget en TV-versjon av programmet under navnet Radioresepsjonen på TV.
8. mars 2021 annonserte trioen at de slutter i NRK til sommeren. 1  Radioresepsjonen hadde dermed sin siste sending 17. desember 2020.
Selve ideen til Radioresepsjonen kom under en middag de tre hadde en sensommerdag i 2005. NRK var opprinnelig imot at programmet skulle ha tre radiopratere på lufta på en gang, da de mente det ville bli for rotete. Ledelsen i NRK P3 gikk derimot med på at de tre kunne lage programmet sammen etter å ha laget en pilot og fordelt roller: Steinar Sagen som programleder, Bjarte Tjøstheim som «sprø sidekick» og Tore Sagen som tekniker og «bedreviter». 2  Valget på programnavn falt på Radioresepsjonen, etter å ha overveid bl.a. Papaya, Tokyo, Bitteliten by og Radiohuset, med sjangerbeskrivelsen «lettbeint underholdning» og læresetningen «En feit, en lang og en gammel mann prøver å lage radioprogram på P3». 2 
Radioresepsjonen fikk den gamle sendeplanen til Are og Odin på NRK P3 da de ga seg, og programmet hadde sin første sending 2. januar 2006. Programmet ble sendt fra klokka 13.00 til 14.00, mandag til fredag, fram til 22. desember samme år. Programmet ble avsluttet fordi programlederne lagde TV-programmet Torsdag kveld med Steinar Sagen. Fra 2. til 27. juli 2007 kom de tilbake som ferievikarer for Drillpikene, og 31. august returnerte Radioresepsjonen som et helgeprogram fredag til søndag fra klokka 16.00 til 18.00. Denne sendeplanen varte fram til 28. oktober 2007. Da var det klart at Mina Hadjian hadde fått avskjed hos NRK, og Radioresepsjonen tok over hennes sendetid. Det nye sendetidspunktet var fra klokka 10.00 til 12.00 mandag til torsdag, og ble holdt fram til Radioresepsjonen ble avsluttet 17. mai 2010. Radioprogrammet tok deretter en pause da Radioresepsjonen på TV ble sendt, men gikk tilbake igjen til radio og det samme sendetidspunktet etter at TV-programmet ble avsluttet i februar 2011.
Den 14. september 2009 hadde Radioresepsjonen en tre timer lang spesialsending hvor de fulgte Stortingsvalget samtidig som de lagde et radioprogram i stil med de vanlige sendingene. I denne sendingen fikk de for første gang tillatelse til å velge all musikk selv, ettersom det var utenfor beste sendetid. 2  4. september 2010 var Radioresepsjonen vikarer for Hallo i uken på NRK P2. Den 12. september 2011 hadde Radioresepsjonen igjen en spesialsending i forbindelse med Kommunestyre- og fylkestingsvalget. 3 
Radioresepsjonen fikk i 2007 kritikk for å ha gjennomført forbrukertester av sigaretter. 4  I januar 2009, og på nytt i januar 2010, fikk programmet igjen kritikk for å ha drevet gjøn med vekten til Mira Craig. 5  I august 2014 havnet programmet i ny kontrovers etter å ha omtalt bloggeren Sophie Elise som en "knulledukke" etter hennes deltakelse på et TV2-arrangement. Bloggeren tok seg ikke nær av omtalen 6 , men programmet fikk blant annet kritikk i en kronikk publisert på dagbladet.no og det feministiske tidsskriftet Fett.
I 2021 forlot trioen NRK, og avsluttet dermed Radioresepsjonen. Høsten 2021 begynte de å publisere podkasten Papaya på Schibsted-konsernets plattform PodMe.
Programmet var det første radioprogrammet i Norge til å legge ut sendingene som podkast, og hadde en gjennomsnittlig nedlasting på 200 000 hver uke, noe som tilsvarer 40 % av alle podkastnedlastinger hos NRK. 2  Etter at Radioresepsjonen tok pause fra radiosendinger 17. mai 2010 og ut året, ble det laget tre radioprogrammer som kun var tilgjengelig som podkast.
Radioresepsjonen hadde sitt første sceneshow under Quartfestivalen 2006. Her holdt de direktesendt radioprogram samtidig som de benyttet kulisser og involverte publikum. I 2008 og 2009 gjestet de Hovefestivalen med lignende show.
3. og 10. mai 2010, en uke før Radioresepsjonens siste direktesending før TV-avbruddet, holdt de to utsolgte liveshow på Rockefeller i Oslo, hvor de framførte sine jingler sammen med Kringkastningsorkesteret. Showet inkluderte gjesteopptredener av Bjørn Eidsvåg, Ingrid Olava, Harald Eias karakter «Oslolosen» og Lene Elise Bergum. Den første konserten ble streamet direkte på P3s nettside, og sendingen ble senere sendt i klippet versjon på NRK3.
Radioresepsjonen flyttet konseptet til fjernsynsprogrammet Radioresepsjonen på TV på NRK3 den 27. oktober 2010. Programskaperne har også skrevet boka Den relativt store boka om Radioresepsjonen om tiden som programledere i Radioresepsjonen. I 2010 utgav de DVD-plata Den relativt store DVD-en om Radioresepsjonen. Den inneholder tre timer med klipp opprinnelig vist på P3TV, inkl. sceneshow, «Tores knuteskole», bonusmateriale og kommentatorspor. 7  Både boka og DVD-en ble utgitt i oktober 2010, for å summere opp karrieren i radio, like før premieren på Radioresepsjonen på TV.
Radioresepsjonen er også Norges første radioprogram med egen «mobil-app». Det er en oneliner-app som ble lansert oktober 2010 og inneholder lytternes innsendte onelinere. 8 
Radioresepsjonens besetning tok igjen pause, og gikk for andre gang over til tv januar 2016, med Ukens Vinner; programkonseptet er ikke direkte knyttet til Radioresepsjonen. Ukens vinner sesong 2 startet i august 2017.
I Presten  ser vi Tjøstheim forlate Radioresepsjonen og Kim Haugen overta.
Radioresepsjonen har vunnet prisen «Årets radionavn» under Prix Radio i 2008, 2009, 2010, 2012, 2013, 2014 og 2015, i tillegg til prisen for beste programleder/programlederteam i 2010, 2012 og 2013. 9  Prisen «Årets radionavn» blir kåret av lyttere som stemmer på programmer nominert av en jury. Radioresepsjonen har også vunnet UtAwards-prisen for «Beste radioprogram» to ganger: i 2008 og 2011. Serien vant klassen årets morsomste podcast under Humorprisen 2018. 10 
 Wikiquote: Radioresepsjonen – sitater
