Minnesmerket over aksjon Antropoid er satt opp for å erindre om attentatet på Reinhard Heydrich. Minnesmerket står plassert på stedet hvor attentatet ble utført i bydelen Libeň i Praha. 1 
Minnesmerket består av en søyle med tre soldater av bronse øverst. Ved siden av søylen er det ført opp informasjon på et bord i form av et kart, bilder og tekst. På det nærliggende trikkestoppet finnes et veggmaleri som illustrerer attentatet slik det skjedde.
Attentatet var en operasjon planlagt av den tsjekkiske eksilregjeringen, med Edvard Beneš i spissen. Aksjonen gikk under navnet «Aksjon Antropoid». 2  Tsjekkiske soldater ble fløyet inn og hoppet i fallskjerm ned i nærheten av Praha. Deretter skilte soldatene lag. To av dem, Jozef Gabčík og Jan Kubiš, fikk i oppdrag å utføre selve attentatet. Reinhard Heydrich var kjent for å kjøre i åpen bil med få soldater. Gabčík og Kubiš ventet på Heydrich der hvor minnesmerket står i dag. Da han kom kjørende, fungerte ikke maskingeværet til Gabčík, men Kubiš kastet en modifisert granat. Han traff ikke Heydrich, men bakhjulet på bilen. Det gjorde stor skade på bilen, og Heydrich ble hardt såret. De to motstandsmennene rømte, mens ble beskutt av Heydrichs sjåfør. Heydrich døde noen dager senere av skadene. 2 
Gabčík og Kubiš gjemte seg i krypten på St. Cyril og Methodius-katedralen. 3  En forræder i den tsjekkiske motstandsbevegelsen røpet skjulestedet, og kirken ble omringet av SS og Gestapo som prøvde å drive ut mennene ved beskytning, tåregass og ved å sette krypten under vann. Heller enn å overgi seg, skjøt Gabčík og Kubiš seg i krypten 19. juni 1942. 4  I tillegg tilintetgjorde tyskerne en landsby som hevn for drapet, massakren i Lidice. Innbyggerne i Lidice hadde ikke noe med attentatet å gjøre.
Minnesmerket er oppført på bestilling av distriktet Praha 8, og det ble avholdt en designkonkurranse i 2008. Vinnerne var de tsjekkiske kunstnerne David Moješčík, Michal Šmeral og arkitektene Miroslava Tůmová and Jiří Gulbis. 1  Formålet med minnesmerket var ikke kun å symbolisere attentatet på Heydrich, men også å fremheve tsjekkisk tapperhet og ofre under andre verdenskrig. Hendelsen fremstilles også på veggmaleriet ved det nærliggende trikkestoppet. Her er ofrene symbolisert ved et stort antall kister som er malt.
Det originale veikrysset er endret siden attentatet fant sted. På stedet var det et busstopp, så noen endringer måtte til for å få på plass minnesmerket.
Monolitten ble avduket på 67-årsjubileet den 27. mai 2009, klokken 10:35, tidspunktet da attentatet ble utført i 1942.
Minnesmerket består av tre deler. Monolitten med de tre soldatene, et informasjonsbord og veggmaleriet like ved. Her følger en kort beskrivelse av de tre minnesmerkene og deres betydning:
En søyle med tre soldater på toppen. Deres positur er basert på den vitruviske mann, 5  tegnet av da Vinci for å illustrere menneskets biologi. Aksjonens navn, «Antropoid», viser til «menneske» eller «menneskeskikkelse». Statuen belyses om natten, og er plassert slik at det er noe av det første reisende ser på veien inn til Praha. Dette fremhever minnesmerkets betydning for byen og landet. 5 
Det neste elementet er bordet med informasjon, bilder og kart. Kartet ligger på bordet og viser fluktruten til Jozef Gabčík og Jan Kubiš, samt Heydrichs bilrute frem til attentatstedet. Bildene viser sentrale skikkelser og steder under flukten. Teksten forteller mer inngående hvordan aksjonen ble planlagt og utført.
Veggmaleriet på det nærliggende trikkestoppet viser hendelsene slik de skjedde. Her ses Gabčíks og Kubiš' rute inn i Tsjekkia med fly, og frem til attentatet. I tillegg viser veggmaleriet de tyske represaliene for attentatet .
Det var lite fokus på attentatet på Reinhard Heydrich i tsjekkisk historiebevissthet etter at kommunistene tok over i 1948, ettersom aksjonen ble utført uten kommunistisk hjelp. I 1964 ble det kjent at aksjonen var planlagt av Edvard Beneš eksilregjering. 2  Dette ble sett på som en seier for Beneš, og betydde at ikke-kommunistiske krefter var viktige for Tsjekkoslovakias innsats i andre verdenskrig. 2  
Dette motiverte ikke kommuniststyret mer til å fremheve attentatet, og de satte ikke opp noe minnesmerke for det. Først i nyere tid kunne ikke-kommunistiske minnesmerker settes opp. Minnesmerket over aksjon Antropoid er et eksempel på minnesmerker som ikke kunne settes opp i Tsjekkia i kommunisttiden, og markerer et generasjonsskifte i tsjekkisk historieforståelse, synlig ved de unge kunstnernes bevissthet om temaet. 6  5  Tsjekkerne har et ambivalent forhold til kommunisttiden, og «Aksjon Antropoid»-monumentet er også et symbol på at samfunnet har fått avstand fra den perioden. 7 
