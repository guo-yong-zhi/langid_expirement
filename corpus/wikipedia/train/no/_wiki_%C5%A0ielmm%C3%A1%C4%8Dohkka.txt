Šielmmáčohkka er et fjell nord for Kebnekaise i svensk Lappland. Fjellmassivet ligger sør for Påssustjåkka og nord for dalen Stuor Reaiddávággi som munner ut i Visttasvággi mot øst. Mot vest avgrenses fjellmassivet av dalene Šielmmávággi og Alisvággi. Den høyeste toppen rager 2 004 moh. 1  Denne er forbundet med Kugghjulskammen mot øst og med en topp av høyde 1 792 moh. mot vest. Fjellmassivets nest høyeste topp ligger tre km vest for toppunktet og har høyden 1 884 moh.
Šielmmáčohkka-massivet har et alpint preg med spisse topper mot sør. Mot nord og øst ligger flere isbreer. Den høyeste toppen kan likevel bestiges nokså enkelt fra sør via ryggen mellom toppunktet og Kugghjulskammen. I varden på toppen er det en kobberplate til minne om fjellets førstebestigning den 14. juli 1925. 
