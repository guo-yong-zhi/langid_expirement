Borider  er en artsfattig familie av biller som lever under barken på døde bartrær. De er ikke kjent fra Norge, men den svært sjeldne og truede arten Boros schneideri er funnet i Sverige og Finland.
Middelsstore , avlange, flate biller, oversiden er kraftig punktert og blank, ikke påfallende hårete. På farge er de brunlige eller svarte. Hodet er ganske stort og flatt, med fremstrakte kjever  og små, utstående fasettøyne. Hodet er tydelig innsnevret bak fasettøynene. Antennene er forholdsvis korte og 11-leddete, perlekjedeformede. Brystskjoldet har sterkt rundede sider og ser ovalt ut ovenfra. Det er grovt og kraftig punktert. Dekkvingene er avlange, parallellsidige med tydelige skuldre. De er kraftig punktert, men mangler punktrekker. Beina er korte og slanke, for- og mellomføttene er fem-leddete, bakføttene fire-leddete. Larvene ligner sterkt på larvene til kardinalbiller .
Larvene lever under barken på døde stammer av bartrær og spiser trolig det råtnende sevjelaget . Den europeiske arten Boros schneideri er funnet over store deler av Europa, men er sjelden alle steder, og er nevnt på EUs Appendix II liste over særlig verneverdige arter som det må gjennomføres tiltak for å ta vare på.
