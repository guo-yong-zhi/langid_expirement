Erik Emundsson  var en svensk sagnkonge. Han nevnes i Hervors saga som en sveakonge som lå i krig med Harald Hårfagre. I Ynglingesagaen kalles han for Erik Emundsson og nevnes der også som konge av Västergötland, Dalsland , Båhuslen og Värmland, og at han tapte alle områdene unntatt Västergötland til Harald Hårfagre.
I henhold til Snorre Sturlason besøkte han stormannen Åke i Värmland samtidig som Harald Hårfagre gjorde det. Åke plasserte Erik i en gammel hall med gamle folk å drikke med mens han plasserte Harald med sine unge menn. Da Erik klagde på denne forulempelsen svarte Åke at Erik var en gammel mann mens Harald var en ung mann i sin beste alder. Dette gjorde Erik så sint at han drepte Åke.
I henhold til Hervors saga etterfulgte han sin far Anund Uppsale og onkel Bjørn på Håga og ble selv etterfulgt av Bjørn III Eriksson . Islandske Landnåmabok forteller at Erik og hans sønn Bjørn hersket på samme tid som henholdsvis pave Hadrianus II og pave Johannes VIII, det vil si i tidsepoken 867-883, den samme tiden da Island ble bosatt, se Landnåmstiden. Harald Hårfagres saga forteller at Erik døde da Harald Hårfagre hadde vært konge i Norge i ti år, det vil si 882.
Han var trolig bror og styrte sammen med sin bror Olav Sveakonge.
