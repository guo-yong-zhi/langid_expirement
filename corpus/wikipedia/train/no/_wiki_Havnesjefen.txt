«Havnesjefen», eller «Hamnesjefen», var tilnavnet på en knoppsvanehann som levde i havnebassenget på Osøyro i Os kommune i Hordaland. Den hekket der fra 2011 1  og var velkjent i lokalmiljøet. Sommeren 2017 ble svanen kjent i hele Norge. Etter episoder der fuglen hadde angrepet mennesker, besluttet Os kommune 3. juli 2017 at den skulle avlives og at dette skulle skje etter at mytetiden var ferdig 23. juli, for dermed å øke sannsynligheten for at de tre svaneungene skulle overleve. 2 
Mange engasjerte seg på fuglens vegne. På tre dager ble det samlet inn 8 000 underskrifter imot avliving. 3  Det ble også samlet inn penger, og en advokat ble engasjert. 4  «Havnesjefen» ble også tilbudt «fugle-asyl» i andre kommuner. 5  6  Den 31. juli 2017 informerte kommunen om at avlivingen var utsatt i 14 dager, 7  men etter en ny episode hvor «Havnesjefen» angrep to unge jenter den 2. august 2017, ble den avlivet med et slag mot hodet. 8  9  Etter avlivingen ble det rettet en rekke drapstrusler mot medlemmer av kommunestyret i Os og deres familier. 10  Truslene ble anmeldt til politiet. Dyrerettighetsorganisasjonen NOAH anmeldte Os kommune til politiet for ulovlig avlivningsmetode. 11 
