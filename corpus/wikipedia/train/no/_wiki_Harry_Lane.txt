Harry Lane  var en amerikansk lege og demokratisk politiker. Han representerte delstaten Oregon i Senatet 1913–1917. Før dette var han borgermester i Portland 1905–1909.
Han ble født i landsbyen Corvallis ved elven Willamette som sønn av Eliza Jane and Nathaniel Lane. Faren hadde deltatt i gullrushet i California i 1840-årene, og kom tilbake til Oregon og investerte fortjenesten sin i et sagbruk. Etter at sagbruket brant ned, åpnet foreldrene en detaljvarehandel, der Harry Lane ble kontorist i 13-årsalderen. Farfaren Joseph Lane var den første guvernøren i Oregon-territoriet 1848–1850 og visepresidentkandidat for John C. Breckinridge i 1860. Farbroren Lafayette Lane var kongressmann 1875–1877.
Harry Lane tok medisinsk embedseksamen ved Willamette University College of Medicine i 1878, og arbeidet en tid ved Columbia University College of Physicians and Surgeons i New York. Han oppholdt seg også en tid i Europa og San Francisco. Lane begynte deretter som privatpraktiserende lege i Portland i Oregon, og ble kjent for sitt pro bono-arbeid overfor byens fattige. I årene 1887–1891 var han oppnevnt av guvernøren som direktør ved Oregons sinnssykeasyl, men måtte fratre etter å ha etterforsket tjenestemenn for korrupsjon. 
Som senator var han en forkjemper for kvinnelig stemmerett, harmonisering av forholdet mellom myndighetene og indianerne samt sparsommelighet i det offentlige forbruket. Han stemte imot USAs inntreden i den første verdenskrig i 1917. Dette året var Lanes helbred sterkt svekket, og han led av nyresykdom eller arteriosklerose. På vei til Portland døde han i San Francisco våren 1917.
