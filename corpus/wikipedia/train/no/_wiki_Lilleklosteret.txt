Lilleklosteret er navnet på bebyggelsen som i dag er på hovedeiendommen til Gråten vegen 11A-11E, gnr. 300 bnr. 4771, Skien. Eiendommen ligger i den tidligere Solum kommune. Navnet kommer av at herregården Gjemsø kloster på den nærliggende Klosterøya i Skien, ble kalt for «Storeklosteret». Begge de to eiendommene tilhørte eierne av godseiendommen Gjemsø kloster, men det er ikke kjent at noen av eierne eller deres familier bodde der eller benyttet stedet selv, i tiden før ca. 1861. Navnet «Lilleklosteret» ses brukt fra ca. 1861 da Didrik Cappelen  med familie flyttet til eiendommen. Betegnelsen «Husebygninger ved Tolleskoven» ble tidligere brukt om bebyggelsen på eiendommen, i regnskapene til firmaet Hans Cappelens Enke som var eier av Gjemsø kloster.
På en amatørtegning fra 1800-tallet er det bare en mindre en etasjes bygning på eiendommen. Antakelig var det Didrik Cappelen  som fikk bygget det to etasjes hovedhuset med fløyer som fortsatt står på eiendommen. Han hadde tidligere bodd på Gjemsø kloster hos sin mor Benedicte Cappelen . Didrik ble den 5. februar 1861 gift med Benedicte  Marie født Wessel , og deres seks barn er alle født på Lilleklosteret. Det eldste barnet var Marie  som var født den 23. desember 1861 på Lilleklosteret, og ble gift den 3. oktober 1882 med Carl Thorvald Schiøtt, Skien.
Etter at enken Benedicte Cappelen døde den 18.november 1881, flyttet Didrik med familie til Storeklosteret, mens den yngre broren, banksjef og ingeniør Hans Cappelen , med familie flyttet til Lilleklosteret. Etter at brødrene måtte gå fra hele godseiendommen Gjemsø kloster ca. 1897, og andre eiere overtok, fortsatte Hans Cappelen med familie å bo på eiendommen. I 1899 kjøpte ektefellen til Hans, Anna Margaretha født Schiøtt , Lilleklosteret for kr. 35 000,-, og de bodde der så lenge de levde. Senere er bebyggelsen på eiendommen blitt inndelt i flere boliger.
Opprinnelig omfattet eiendommen et betydelig større areal, bl.a. også «Klosterstranda» ned til Skienselva. Flere eiendommer er skilt fra og blitt bebygget, bl.a. det runde, store bygget, som lokalt er kalt for «Sing Sing», og andre arbeider- og personalboliger for bedrifter.
Lekestue fra Lilleklosteret står nå i Brekkeparken, Telemark Museum.
