Mobile Army Surgical Hospital , mobilt armé-kirurgisk sykehus, er betegnelsen på et selvstendig kirurgisk feltsykehus i den amerikanske armeen, fullt utstyrt og bemannet til å utføre kirurgiske inngrep og gi postoperativ behandling rett bak frontlinjene i en krig. Avdelingene ble etablert for første gang i august 1945 og deployert under Koreakrigen og senere konflikter.
MASH-enhetene ble unnfanget av den berømte kirurgen og forskeren Michael E. DeBakey og andre konsulenter som et alternativ til det komplekse systemet av transportable kirurgiske sykehus, feltsykehus og allmenne militærsykehus fra andre verdenskrig. Avdelingene ble konstruert til å plassere erfarne, høyt utdannede leger nærmere frontlinjen slik at sårede soldater ble behandlet raskere og med bedre resultat. Dette viste seg å ha stor suksess; under koreakrigen hadde en alvorlig såret soldat 97% sjanse til å overleve hvis han kom seg raskt til en MASH-enhet og fikk behandling. trenger referanse 
MASH-enhetene fant sin vei til populærkulturen gjennom romanen M*A*S*H av Richard Hooker, spillefilmen basert på romanen og TV-serien basert på filmen.
Sykehusene fortsatte å tjenestegjøre under flere konflikter, inkludert vietnamkrigen. I 1991 var 159th MASH i Irak og støttet 3rd Armored Division under gulfkrigen. Dette er foreløpig siste gang en MASH har vært aktiv i krig, og enhetene har etterhvert blitt erstattet av den nye enheten Combat Support Hospital . I 2005 ble den siste aktive MASH-enheten, 212th MASH, deployert til Pakistan etter jordskjelvkatastrofen, og etter fullført tjeneste ble også denne enheten deaktivert og alt det medisinske utstyret overlatt til pakistanerne. 1 
