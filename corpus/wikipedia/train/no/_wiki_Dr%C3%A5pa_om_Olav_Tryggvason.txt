Dråpa om Olav Tryggvason  er skaldekvad, en dråpe, diktet på Island ca. år 1200. Kvadet omhandler livet til kong Olav Tryggvason av Norge fra han vokser opp i Gardariket  og til han dør i slaget ved Svolder. 
Dråpa om Olav Tryggvason er kun bevart i Bergsbók og teksten er mangelfull. Etter 16 vers i dróttkvætt er der et gap på rundt regnet 40 vers før den blir etterfulgt av 12 bevarte avslutningsvers. Manuskriptet tilegner kvadet til skalden Hallfred Vandrædaskald, en av Olavs hirdskalder, men dette eierskapet blir stort sett avvist av moderne filologer og historikere. Kvadet har mange likheter med Rekstefja, et kvad fra samme tidspunkt og om det samme emne, og er bevart i det samme manuskriptet.
Selv om diktet på ingen måte er kunstnerisk originalt eller av historisk viktighet har denne Olavsdråpa likevel blitt rost for «engasjerende direkthet». Den ukjente forfatteren var opplagt influert av tidligere skalder fra 1100-tallet som Einar Skulesson  og Torkjell Hamarskald .
Portal: Litteratur