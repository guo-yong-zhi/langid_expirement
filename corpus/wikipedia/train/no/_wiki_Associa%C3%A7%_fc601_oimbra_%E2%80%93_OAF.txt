Associação Académica de Coimbra – Organismo Autónomo de Futebol, også kjent som bare Académica de Coimbra, er en portugisisk fotballklubb fra byen Coimbra i distriktet med samme navn. Klubben ble grunnlagt i 1876 og lagets draktfarger er helsvarte, mens bortedraktene er helhvite. Académica de Coimbra spiller sine hjemmekamper på Estádio Cidade de Coimbra.
Klubben ble grunnlagt i 1876 av studenter ved Universitetet i Coimbra og tok sin klubbfarge fra de helsvarte dressene som studentene bar ved universitetet. Laget bestod hovedsakelig av studenter frem til 1970-tallet, da fotballen i Portugal ble profesjonalisert, og det portugisiske samfunnet gjennomgikk flere endringer som følge av nellikrevolusjonen. Klubben hadde til da vært tilnærmet fast i landets øverste divisjon, men besøkte deretter divisjonen under en rekke ganger.
Deres største sportslige bragd var da klubben vant det nasjonale cupmesterskapet Taça de Portugal i 1939. Académica de Coimbra kom også på sølvplass i serien bak SL Benfica i 1967. Klubbens største europeiske bragd var da klubben kvalifiserte seg til kvartfinale i cupvinnercupen i 1970.
