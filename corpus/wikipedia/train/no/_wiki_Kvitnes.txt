Kvitnes  er en av bygdene på Hinnøya i Hadsel kommune. Tidligere postnr: 8413. Fellesbetegnelsen for disse bygdene som består av Kaljord, Hennes, Kvitnes, Kvantoelv og Fiskfjord er Innlandet, eller Hadsel Innland. Det bor ca. 350 mennesker i hele området. Tidligere var jordbruk og sjøfart hovednæringer, og det fantes post, butikk, dampskipsekspedisjon for lokalbåter og skipsreparasjonsverksted. I dag er det fortsatt lokalbutikk med postfunksjoner.
Kvitnes hovedgård, gnr. 1, bnr. 1 i Hadsel, var tidligere en av Vesterålens storgårder. Endringer i kommunikasjon og samfunnstruktur førte til redusert betydning for Kvitnes. Gårdsdriften pågår fortsatt, men er nå tilpasset det velkjente spise- og overnattingssted Kvitnes gård. Gårdens bygninger er betydelig modernisert.
