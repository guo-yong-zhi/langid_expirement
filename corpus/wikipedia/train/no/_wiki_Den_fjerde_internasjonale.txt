Den fjerde internasjonale er en internasjonal kommunistorganisasjon dannet på initiativ fra og under ledelse av Lev Trotskij i 1938. Trotskij levde i eksil etter å ha blitt landsforvist fra Sovjetunionen i 1929 av Josef Stalin. Trotskij og tilhengerne hans, som ble kalt «trotskister», mente de var de ekte kommunistene, mens stalinismen betydde en byråkratisk kontrarevolusjon som tok makten fra arbeiderklassen i sovjetstaten. Etter at «trotskistene» ble sterkt forfulgte i Sovjetunionen, og det ble uglesett å hevde slike synspunkter i de stalinistiske kommunistpartiene, mente Trotskij i 1938 at tiden var inne til å danne en ny internasjonale i opposisjon til den staliniserte tredje internasjonale, også kalt Komintern. 
Slik oppstod den fjerde internasjonalen, som fremdeles etter flere splittelser, finnes under navnet United Secretariat of the Fourth International , også bare kalt FI. Den fjerde internasjonale ble aldri noen stor bevegelse internasjonalt, men ulike «trotskistiske» grupper innenfor eller utenfor FI har spilt en viss politisk rolle i enkelte land, ofte som deler av brede sosialistiske allianser eller innenfor sosialistiske masseparti.
