TikTok er et kinesisk sosialt nettverk der brukerne kan dele korte videoer, i all hovedsak gjennom en mobilapp. De inneholder ofte opptredender med sang-miming, humor, dans eller matlaging. Nettstedet har i flere land blitt forbudt eller fått kritikk for brudd på personvernlovgivning, overvåkning av brukerne og trusler mot nasjonal sikkerhet.
Nettverket eies av det Beijing-baserte selskapet ByteDance som ble startet i 2012 av Zhang Yiming. 1  2  I 2017 ble appen utgitt for markedet utenfor Kina. TikTok er ikke tilgjengelig i Kina, men i 2016 lanserte ByteDance applen Douyin for det kinesiske markedet. 3  4  TikTok og Douyin er identiske, men Douyin har andre retningslinjer. 5  TikTok er populært i Asia, USA og store deler av verden, og appen var tilgjengelig på 39 språk per 2020. 6  I september 2018 var TikTok månedens mest nedlastede app i USA – den første kinesiske appen som har klart dette. 7 
Per 2021 var det registrert én milliard brukere. 8  Totale nedlastninger er omtrent tre milliarder per juni 2021. 9 
Nettstedet har fått kritikk for brudd på personvernlover, overvåkning av brukerne og trusler mot nasjonal sikkerhet. Appen er blitt forbudt eller forsøkt forbudt i flere land. Sommeren 2022 ble det kjent at selskapets kinesiske ansatte regelmessig henter inn privat informasjon om brukere av nettverket i andre land. 10  11  12  Selskapets ansatte har uttalt at «alt er synlig i Kina». 13  14  15  India er blant landene som har forbudt TikTok på grunn av trusler mot nasjonal sikkerhet. 16  17 
Den 23. mars 2023 redegjorde Tik Toks administrerende direktør Zi Chew for selskapets aktiviteter i en bredt dekket høring i USAs kongress, hvor han ble utsatt for kritikk fra representanter både fra republikanerne og demokratene som hevdet at det ble styrt av Kinas kommunistparti, uten at de fremla direkte bevis for påstanden. 18 
Justiminister Emilie Enger Mehl fikk i februar 2023 kritikk for å ha lastet ned appen på en «ugradert tjenestetelefon» 19  20 . I mars 2023 frarådet Justis- og beredskapsdepartementet TikTok på tjenestetelefoner i departementene etter en vurdering fra Nasjonal sikkerhetsmyndighet. 21  Som følge av denne anbefalingen besluttet Stortingets presidentskap at appen skal avinstalleres fra både tjenestetelefoner og andre enheter tilkoblet Stortingets systemer. 22 
TikToks forløper heter Musical.ly. 23  Musical.ly ble skapt av Alex Zhu, Luyu Yang og ble kjøpt opp for én milliard dollar i november 2017 av ByteDance, som allerede hadde lansert TikTok. I august 2018 ble alle Musical.ly-kontoer overført til TikTok, og Musical.ly ble senere lagt ned. 24 
Zhang observerte i 2012 at kinesiske mobilbrukere hadde problemer med å finne relevant innhold på nett. Som en kombinasjon av streng kinesisk sensur 25  og det faktum at søkemotoren Baidu nærmest var et monopol, var Zhang motivert til å gjøre skreddersydd innhold lettere å finne på det kinesiske nettet. 26  På bakgrunn av dette skapte Zhang ByteDance i mars 2012. 
Som fersk entreprenør slet Zhang med å finne investorer. Sequoia Capital takket i utgangspunktet nei til å stille kapital til selskapet, men Susquehanna International Group valgte tidlig å investere i ByteDance. Sequoia Capital ble senere med på investorsiden med en investering på omtrent $100 millioner. 27  
I starten var ByteDance et nyhetsmedium. Hovedfokuset til ByteDance var å tilby brukere innhold basert på hva brukere leste. 28  Kunstig intelligens gjorde det mulig å tilrettelegge innholdet for hver enkelt bruker, slik at de kunne motta informasjonen de var mest interessert i. 29  
I 2016 så ByteDance muligheten til å fenge brukere gjennom visuelle medier og lanserte Douyin. 30  Den nye appen begrenset videoene til å maksimalt vare i 15 sekunder. Douyin hadde funksjoner for å redigere videoinnlegget før publisering. 31   
ByteDance bygget videre på denne appen frem til de i 2017 endret navn til Tiktok. 32 
I 2018 kjøpte ByteDance selskapet Musical.ly, en app der brukere delte danse- og leppesynkroniseringsvideoer, for nesten én milliard dollar. 33  Etter kjøpet la ByteDance ned Musical.ly til fordel for TikTok.
Populariteten til Tiktok har siden vokst kraftig. Brukerstatistikk viser at appen hadde omtrent 693 millioner og 850 millioner nedlastninger i henholdsvis 2019 og 2020. 34  Per september 2022 har appen totalt blitt lastet ned mer enn 3 milliarder ganger.  9 
De økonomiske resultatene gjenspeiler kraftig vekst i årene etter oppkjøpet av Musical.ly, med estimerte inntekter på rundt $1,9 milliarder i 2020. 35 
Brukerne lager korte videoer av seg selv eller andre. De kan opptre på ulike måter, enten ved å mime til sanger, danse, synge og lignende. Man kan legge til effekter, musikk og egen lyd. Det går an å lage duetter, ved at flere brukere filmer egne videoer og legger dem ut sammen. Alle videoene som lages på TikTok, kan deles på andre sosiale medier. Det går imidlertid an å publisere videoene privat, kun for venner og utvalgte følgere. 36  Flere av videoene går viralt og skaper ulike TikTok-trender. 37  TikTok har også blitt brukt innen filmkritikk, ofte ved hjelp av memes og lipsync. 38 
Det finnes flere negative sider ved TikTok hvor det er voksne med onde hensikter overfor barn, kjønnsdiskriminering og mobbing, samt mennesker som utgir for mye personlig informasjon. 39  40 
Andre har pekt på at TikTok gir brukerne en mulighet til å vise seg frem og uttrykke egne ferdigheter. Det har blitt argumentert for at dette har vært særlig viktig under korona-pandemien. 41 
