Ukhnaagiin Khürelsükh  er en mongolsk politiker som har vært Mongolias president siden 25. juni 2021.Før det var han landets statsminister fra  oktober 2017 til januar 2021. Han har vært medlem av landets parlamentsforsamling Den store Khural i tre perioder, 2000-2004, 2004-2008 og 2012-2016. Han har sittet i regjering flere ganger, som beredskapsminister 2004-2006, minister for offentlig kontroll 2006-2008 og 2014-2015, og som visestatsminister 2016-2017. Han var også generalsekretær for Det mongolske folkepartiet fra 2008 til 2012.
Khürelsükh er utdannet innen politiske studier ved Det mongolske forsvarets universitet . Han har også studert offentlig forvaltning ved Mongolias nasjonale universitet . Han har vært politisk kommisær for den 152. divisjon av Det mongolske folkets hær, men trakk seg fra denne stillingen i 1990 for å gå inn i sivilt politisk arbeid.
Han startet sin politiske karriere i sentralkomiteen for Det revolusjonære mongolske folkepartiet i 1991. Fra 1994 til 1996 var han rådgiver for partigruppa i nasjonalforsamlingen. Han startet også Den sosialdemokratiske ungdomsføderasjonen til partiet og var leder for den i to perioder, fra 1997 til 1999 og fra 2000 til 2005. Fra 2000 satt han i partiets arbeidsutvalg og fra 2008 var han partiets generalsekretær. 
Under hans ledelse vant Det mongolske folkepartiet en knusende valgseier ved parlamentsvalget den 24. juni 2020 hvor de fikk 62 av de 76 setene i nasjonalforsamlingen Den store Khural. I valgkampen gikk han inn for at Mongolia skulle bli uavhengig av energiimport fra Russland. 1 
I januar 2021 gikk han av som statsminister etter folkelige protester mot håndteringen av landets helseproblemer. I mai samme år kunngjorde han at han stilte som kandidat ved presidentvalget 9. juni. Han vant presidentvalget med 72% av stemmene og ble innsatt som president 25. juni 2021.
