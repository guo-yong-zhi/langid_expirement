Ruby on Rails, forkortet Rails eller RoR, er et fritt webrammeverk skrevet i programmeringsspråket Ruby. Rammeverket har blant annet som mål å gjøre det raskere og enklere å utvikle databasedrevne nettsider, blant annet ved å automatisere genereringen av kode for å presentere, endre og slette informasjon i en database. I likhet med mange andre moderne rammeverk promoterer det designmønsteret Model-view-controller .
Ruby on Rails er utviklet av den danske programmereren David Heinemeier Hansson, og koden var opprinnelig del av det nettbaserte planleggingsverktøyet Basecamp. Den første versjonen av Ruby on Rails ble utgitt under MIT-lisensen i juli 2004.
