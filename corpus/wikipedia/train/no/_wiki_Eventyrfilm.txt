Eventyrfilm er en filmsjanger som omfatter underholdende spillefilmer med eventyrlig, det vil si fantasifull og spennende, handling. Betegnelsen tilsvarer det engelske «adventure films». 
«Eventyrfilm» kan på norsk også brukes om filmer med handling fra folkeeventyr, men dekker vanligvis langt bredere enn det som på norsk forståes som eventyr.
Betegnelsen «eventyrfilm» kan brukes om en rekke filmtyper, for eksempel virkelighetsfjerne actionfilmer og spenningsfilmer, science fiction- og fantasyfilmer, spektakulære skrekkfilmer, tegneseriefilmatiseringer og andre fantastiske filmdramaer der tallrike, overdrevent begivenhetsrike og merkelige hendelser står i sentrum. Undergrupper kan være handlingsmettede sjangerfilmer fra historiske perioder eller eksotiske miljøer, slik som piratfilmer, ridderfilmer eller filmer fra for eksempel fra gresk eller romersk oldtid. Eventyrdramaene har gjerne også karikerte skurker og en tydelig helt, i eldre eventyrfilmer særlig en maskert eller fektende eventyrer, på engelsk ofte kalt swashbuckler.
Påkostede eventyrfilmer med storslagne tablåer, visuelle effekter og mer eller mindre spennende handling har siden 1930-tallet vært særlig karakteristisk for den amerikanske filmproduksjonen i Hollywood. 
