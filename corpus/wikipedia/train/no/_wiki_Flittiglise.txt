Flittiglise  er en flerårig urt i springfrøfamilien.
Den blir 30–70 cm høy med saftige stengler, og grønnfargen har ofte et rødt skjær. Bladene sitter spredt og har kjertler ved basis. Bladene er bredt eggformede, glatte, 4–12 cm lange og 2,5–5,5 cm brede. Blomstene er flate med en lang spore og sitter i bladhjørnene, som regel to sammen. Størrelse og farge varierer mye, og de kan være rosa, purpur, fiolette, oransje, røde eller hvite. Former med fylte blomster finnes også. Frukten er en spoleformet kapsel som er 15–20 mm lang og 4–6 mm bred. 
Flittiglise vokser vilt i Kenya, Tanzania, Malawi og Mosambik. Den er en av de aller mest dyrkede hageplantene i verden og finnes naturalisert i tropiske og subtropiske deler av Asia og Afrika, Nord-, Mellom- og Sør-Amerika, Karibia, Kanariøyene, Madeira, Australia og på mange av stillehavsøyene. Planten danner ofte tette bestander på skyggefulle, fuktige steder som fortrenger naturlig vegetasjon.
I Norge er flittiglise mest kjent som stueplante, men den kan også dyrkes som sommerblomst. Den tåler overhodet ikke frost og må ikke plantes ut for tidlig om våren.
Rosa, fylte blomster
Oransje blomster
Hvite blomster
Frukt
