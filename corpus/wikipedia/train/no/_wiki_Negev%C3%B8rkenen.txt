Negev  er ørkenregionen i Sør-Israel. Negev utgjør mesteparten av Israels Sørdistrikt. Ordet Negev betyr «sør» på hebraisk, mens Nigev betyr «tørr».
Negevørkenen dekker over 13 000 km², eller 66 % av Israel. Den utgjør en omvendt trekant hvor vestsiden er ørkenen på Sinaihalvøya og østsiden er Arabahdalen.
Negevørkenen har mange interessante kulturelle og geologiske særtrekk. Blant de siste er tre enorme kraterlignende erosjonsringer, eller machteshim, som er enestående for regionen: Ramonkrateret, ha-Machtesh ha-Gadol , og ha-Machtesh ha-Katan .
Negevørkenen kan deles inn i fem forskjellige økologiske regioner:
Nord-Negev, eller middelhavssonen, har årsnedbør på 300 mm og har ganske fruktbart jordsmonn.
Vest-Negev har årsnedbør på 250 mm, med lett og delvis sandholdig jordsmonn. Sanddyner kan bli opptil 30 meter høye her.
Her finner man byen Beer Sheva. Det sentrale Negev har årsnedbør på 200 mm og ugjennomtrengelig jordsmonn, noe som medfører minimal gjennomtrenging av vann med derav følgende større jorderosjon og vannavrenning.
Høyplatåområdet Ramat Hanegev ligger mellom 350 og 550 meter over havet med ekstreme temperaturer om sommeren og vinteren. Området har 100 mm årsnedbør, med dårlig og delvis saltholdig jordsmonn.
Arabahdalen langs grensen til Jordan er 180 kilometer lang, fra Eilat i sør til Dødehavet i nord. Arabahdalen er svært tørr med knapt 50 mm nedbør pr. år. Dalen har dårlig jordsmonn, hvor lite kan vokse uten irrigasjon og spesielle jordtilsetninger.
I motsetning til den vanlige oppfatningen av ørken så er ikke Negev dekket med sand. Den er snarere sammensatt av brune, steinete, støvete fjell gjennomskåret av wadier  og dype kratere. Området var faktisk en gang bunnen av et forhistorisk hav, og skall fra havsnegler finnes ennå spredd ut over bakken her.
Hele Negevregionen er svært tørr, i og med sin beliggenhet øst for Sahara , og har ekstreme temperaturer på grunn av sin beliggenhet på 31 grader nord.
Foruten naturens herligheter har Negev et stort antall arkeologiske steder, som anskueliggjør den rike historien til dette møtepunktet for handelstrafikk mellom Asia, Afrika og Europa.
I dag er Negev hjemsted for rundt 379 000 jøder og cirka 175 000 beduiner. Regionens største by og administrative senter er Beer Sheva, som ligger nord i området . I sørenden av Negev ligger Akababukten og turistbyen Eilat. Blant andre byer er Dimona, Arad, Mitzpe Ramon. I tillegg finnes et antall mindre beduinbyer som Rahat og Tel Sheva. Det er også flere kibbutz-bosetninger, blant andre Revivim og Sde Boker.  Den sistnevnte ble grunnlagt av Israels første statsminister David Ben-Gurion og ble hans hjem etter at han trakk seg tilbake fra politikken.
Beliggende i Negevørkenen er også Ben-Gurion-universitetet. Her finner man blant annet Jacob Blausteins institutt for ørkenforskning og Albert Katz' internasjonale skole for ørkenstudier, som begge ligger på Midreshet Ben-Gurion campus like ved Sde Boker.
