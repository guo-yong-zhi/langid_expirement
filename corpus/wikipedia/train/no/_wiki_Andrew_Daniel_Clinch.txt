Andrew Daniel Clinch  var en britisk militæroffiser. Han er kjent for sin innsats under andre verdenskrig, da han ble tildelt det norske Krigskorset med sverd for sin innsats i Norge i april 1940.
Clinch gikk i 1917 ut fra skolen Belvedere College i Dublin og vervet seg til den britiske hæren. Han gikk ved Royal Military Academy Sandhurst og ble tilknyttet King's Own Yorkshire Light Infantry, der han steg i gradene til oberst. Han var stasjonert i Tyskland, Afrika og India. 1 
Ved utbruddet av andre verdenskrig var Clinch stasjonert i Frankrike. Etter Tysklands angrep på Norge i april 1940 ble han sendt til Norge, der han utmerket seg i kampen mot invasjonsstyrkene. Særlig hans innsats ved Kvam ble framhevet da han 20. mars 1942 ble tildelt det norske Krigskorset med sverd. 2 
Sammen med franske, polske og øvrige britiske styrker ble han i tidlig i juni 1940 trukket tilbake fra Norge og kom tilbake til Storbritannia. Clinch ble senere stasjonert på Malta der han ble drept under et bombeangrep 24. mars 1942, bare fire dager etter at beslutningen om tildeling av Krigskorset var fattet. Han ligger begravet på Pembroke Military Cemetery på Malta. 3 
Clinch var sønn av rugbyspilleren Andrew Clinch. 1 
Portal: Andre verdenskrig