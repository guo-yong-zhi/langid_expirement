सावनी शेंडे-साठ्ये ही एक आघाडीची शास्त्रीय संगीत गायिका आहे. 
सावनीचा जन्म ऐन श्रावण महिन्यातील असल्याने तिचे नाव सावनी ठेवले. गाणाऱ्या घराण्यात त्यांचा जन्म झाला. सावनी शेंडे आपल्या आजीकडून म्हणजे किराणा घराण्याच्या प्रसिद्ध गायिका 'कुसुम शेंडे' यांच्याकडून रीतसर संगीत शिकल्या. ठुमरीचे राग त्या वेगाने शिकल्या. ठुमरीसाठी हिंदी लहेजा, नजाकत महत्त्वाची असते. ती त्यांनी आत्मसात केली. प्रसिद्ध गायिका वीणा सहस्रबुद्धे यांच्याकडेही त्यांनी संगीताचे धडे घेतले. त्यामुळेच त्यांच्या गायनात किराणा-ग्वाल्हेर गायकीचा संगम आहे.
ती १२ वर्षाची असताना सावनीला थेट राष्ट्रपतींसमोर गायचा योग आला होता. दिल्लीत पंडित पलुस्कर महोत्सव मोठ्या प्रमाणावर आयोजित केला जातो. गानगुरू कै. वसंत ठकार यांनी या महोत्सवाच्या संयोजकांना सावनीचे नाव सुचवले होते. त्यानुसार तिचे गायन दिल्लीत झाले. तत्कालीन राष्ट्रपती आर. वेंकटरमण यांच्यासमोर आणि सर्व केंदीय मंत्र्यांसमोर तिने आपली गायकी पेश केली. 
त्यानंतर पुढील काळात तिचे शास्त्रीय संगीत गायनाचे अनेक सार्वजनिक कार्यक्रम झाले.. 
"झाले मोकळे आकाश' या मालिकेचे शीर्षकगीत सावनी यांनी गायले आहे. त्यासाठी त्यांना "रापा इंटरनॅशनल पुरस्कार' मिळाला आहे. 
"हृदय स्वर' हे त्यांचे एक पुस्तकही प्रकाशित झाले आहे. या पुस्तकात त्यांनी स्वतः रचलेल्या काही बंदिशी आहेत. 
