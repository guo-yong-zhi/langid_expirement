एमिरेट्स  ही संयुक्त अरब अमिराती देशाच्या दोन राष्ट्रीय विमान वाहतूक कंपनींपैकी एक आहे. दुबई शहरामध्ये मुख्यालय व दुबई आंतरराष्ट्रीय विमानतळावर वाहतूकतळ असलेली एमिरेट्स जगातील सातव्या क्रमांकाची व मध्य पूर्वेमधील सर्वात मोठी विमान कंपनी आहे. एमिरेट्सची विमाने एकूण १४२ ठिकाणांवर प्रवासी व मालवाहतूक करतात. एतिहाद एअरवेजप्रमाणे एमिरेट्स देखील संयुक्त अरब अमिराती सरकारच्या मालकीची आहे.
एमिरेट्सची रचना १९८५मध्ये झाली. दुबईच्या शाही घराण्याने व सरकारने दिलेले १ कोटी अमेरिकन डॉलरचे भांडवल वापरून या कंपनीने वाहतूक सुरू केली. सुरुवातीस पाकिस्तान इंटरनॅशनल एरलाइन्सने एमिरेट्सला तांत्रिक आणि प्रशासकीय मदत केली तसेच आपले एक बोईंग ७३७-३०० आणि एरबस ए३०० प्रकारची विमाने भाड्याने दिली. दुबई रॉयल एर विंग या शाही कुटुंबाच्या मालकीच्या कंपनीने आपली दोन बोईंग ७२७-२०० प्रकारची विमाने या कंपनीस वापरण्यास दिली. एमिरेट्सने आपले पहिले उड्डाण २५ ऑक्टोबर, १९८५ रोजी दुबई-कराची दरम्यान केले.
