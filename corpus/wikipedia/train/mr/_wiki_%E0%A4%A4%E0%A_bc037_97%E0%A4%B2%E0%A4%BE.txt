तुझ्यात जीव रंगला ही एक भारतीय रोमँटिक दूरचित्रवाणी मालिका आहे जिची निर्मिती सोबो फिल्म्सने केली आहे. झी मराठी वाहिनीवर ही लोकप्रिय मालिका प्रसारित झाली होती. या मालिकेने टीआरपीमध्ये ८.७, ८.५ असे सर्वोच्च स्तर गाठून अनेकदा पहिल्या क्रमांकावर स्थान मिळवले आहे.
रणविजय गायकवाड ऊर्फ राणादा हा प्रतापराव गायकवाड यांचा थोरला मुलगा आहे. प्रतापराव गायकवाड हे गावचे एक मोठे राजकीय व्यक्तिमत्त्व आणि महाराष्ट्राचे शिक्षणमंत्री आहेत. राणा हा एक कुस्ती पैलवान, पोलीस कर्मचारी आणि शेतकरी सुद्धा आहे. तो शाळेत कधीच गेला नसल्यामुळे तो अशिक्षित आहे. कुस्तीपटू असल्याने तो कुस्ती समुदायाच्या नियमांचे तो पालन करतो. त्या नियमांनुसार त्याने स्वतःच्या नातेवाईक यांव्यतिरिक्त कुठल्याही महिलांशी बोलू किंवा संपर्क साधू नये असाही एक नियम असतो. राणाचा छोटा भाऊ सूरज गायकवाड उर्फ सनीदा आहे. सूरज हा एक व्रात्य आणि वाया गेलेला मुलगा आहे. मुख्यतः आपल्या मद्यपानाच्या वाईट सवयीमुळे तो गावात कुप्रसिद्ध आहे. गावातल्या इतर गुंडांसह गावात भटकणे आणि फक्त फुशारक्या मारण्यासाठी पार्ट्या देणे त्याला पसंत आहे. राणा-अंजलीच्या लग्नानंतर सूरज सुधारतो. सूरजने नंदिताशी लग्न केले आहे. ती एक श्रीमंत राजकीय व्यक्तिमत्त्व उत्तम जाधव कुटुंबातील असल्याने ती अत्यंत अहंकारी दाखवली आहे. गायकवाड कुटुंबावर संपूर्ण नियंत्रण नंदिताला हवे आहे म्हणून तिचा प्रत्येक डाव राणाचे लग्न न होऊ देण्याकरिता असतो. राणाने लग्न केले तर आपोआपच मोठ्या मुलाची पत्नी म्हणून राणाची बायको कुटुंबाची प्रमुख स्त्री होईल, अशी भीती तिला वाटत असते.
अंजली एक अतिशय हुशार आणि उच्च शिक्षित असलेली शहरातील मुलगी आहे. या गावात तिला शालेय शिक्षिका म्हणून नियुक्त केले आहे. तिचे वडील बँक कर्मचारी असतात आणि या गावात त्यांची बदली झालेली असते. वडील व आईसमवेत अंजली या गावात आनंदाने राहत असते. एके दिवशी तिची राणाशी भेट होते आणि त्यांच्या प्रेमाची सुरुवात मैत्रीपासून होते आणि नंतर ते दोघे लग्न करतात.
या मालिकेच्या नंतरच्या भागात नंदिता आणि अंजली यांच्यातील कलहावर लक्ष केंद्रित आहे. यात राणादा आणि सूरज यांचे बालपण आणि लग्नाआधी नंदिताचे आयुष्य यावर फ्लॅशबॅक देण्यात आले आहेत. नंतर अंजलीला जर्मनीला जाण्याची संधी मिळते. परंतु राणाचा अपघात झाल्याने ती जर्मनीला जाण्याचे टाळते व त्याची खूप काळजी घेते. त्यानंतर राणा राष्ट्रीय स्तरावर दलजित सिंग आणि आंतरराष्ट्रीय स्तरावर टटांका या दोन्ही कुस्तीपटूंना हरवून विजयी होतो. आंतरराष्ट्रीय स्तरावरची कुस्ती व त्यांचे नियम रामाला शिकवण्यासाठी सखी नावाची मुलगी येते. तेव्हासुद्धा नंदिता राणा-अंजली मध्ये सखीच्या कारणावरून फूट पाडण्याचा प्रयत्न करते. पण ते सर्व प्रयत्न फोल ठरतात.
या नंतरचे कथानक गावातल्या राजकारणावर फिरते. अंजली आणि नंदिता दोघीही सरपंच पदासाठी उमेदवार म्हणून उभ्या राहतात. त्यात नंदिता आणि परेश पाटील मिळून अनेक कुरघोडी करतात. तरीसुद्धा गावकरी मोठ्या विश्वासाने अंजलीला सरपंच म्हणून निवडून देतात. यानंतर राणाला नंदिताचे सर्व सत्य कळल्यामुळे परेश पाटील आणि नंदिता दोघे मिळून राणाचा काटा काढतात. यामुळे अंजली खचते व याचा फायदा उठवून नंदिता सरपंच बनून २ वर्षे गावावर हुकूमशाही गाजवते. परंतु राणा पुन्हा राजा राजगोंडाच्या रूपात पुन्हा गावात परततो आणि नंदिताला अद्दल घडवतो. यासाठी नंदिताला जन्मठेपेची शिक्षा होते.
यानंतर मालिकेचे कथानक ६ वर्षांनी पुढे जाते. या ६ वर्षांत प्रतापरावांचे निधन होते. तसेच राणा-अंजलीला राजलक्ष्मी आणि नंदिता-सूरजला युवराज ही अपत्ये होतात. दरम्यान सूरज नंदिताला घटस्फोट देतो. यावेळी राणा पोलीस दलात भरती होतो व अनेक अनैतिक धंदे उद्ध्वस्त करतो. यामुळे राणाचा पुन्हा काटा काढण्यासाठी निवृत्ती नाईक मामा आणि माधुरी येतात. नंतर मामा गोड बोलून गायकवाड घराण्यात माधुरीचे सूरजशी लग्न लावून देतात. नंतर अनेक प्रयत्नांनंतर माधुरी आणि मामा मिळून राणाला खुनाच्या प्रकरणात अडकवतात. पण राणा कायम पोलिसांच्या हातावर तुरी देऊन पसार होतो. शेवटी मामा इन्स्पेक्टर संग्राम मोहितेंना ही मोहिम राबवायला सांगतात. नंतर योग्य वेळ साधून मोहिते राणाच्या एन्काऊंटरचा आदेश काढतात. या संपूर्ण कटामध्ये परेश पाटील देखील सामील असतो. या काळात राणा कायद्याचे नियम न पाळता अनेकांची मदतसुद्धा करतो. दरम्यान हे चौघे अंजलीला फसवून तिच्या मदतीने राणाला दोनदा अटक करतात आणि राणाला ठार मारण्याचे अयशस्वी प्रयत्न करतात. पण यातून सुटून राणा यांची खलबते उघडकीस आणतो. यामुळे माधुरी व मामाला जन्मठेप आणि परेश पाटील व संग्राम मोहिते यांना सश्रम कारावासाची शिक्षा होते. तसेच कायद्याचे उल्लंघन केल्यामुळे राणाला सहा महिन्यांचा कारावास भोगावा लागतो. दरम्यान अंजलीने राणावर या काळात अविश्वास दाखवल्याने तो तिच्याशी कायमचे संबंध तोडतो.
यानंतर ६ महिन्यांनी राणा पुन्हा गावात परततो आणि पुन्हा पहिल्यासारखे ब्रह्मचारी होण्याचे ठरवतो. याकाळात अंजली जिजाच्या रूपात गावात राहते आणि नंतर बंड्या व बरकत यांच्या मदतीने राणाचे मन पुन्हा अंजलीकडे वळवण्याचा प्रयत्न करते. यावेळेसही परेश पाटील तुरुंगातून सुटल्यावर राणाचा बदला घेण्यासाठी अनेक कारस्थाने रचतो. परंतु जिजा आणि राणा दोघेही ही कारस्थाने मोडून काढतात. नंतर अंजली जिजाच्या रूपात राणाला लग्नाआधीच्या दिवसांची अनेक प्रयत्नांतून आठवण करून देते. अचानकपणे नंदिताला चांगल्या वागणुकीमुळे ७ वर्षांनंतर तुरुंगातून सुटका मिळते आणि ती सूरजचे मन जिंकून घेते. नंदिता तिने अनुभवलेल्या त्रास, भोग, हाल आणि अवहेलनांचा बदला, सूड घेण्यासाठी गायकवाडांच्या वाड्यात नवी कपटे, कारस्थाने रचण्यासाठी परत येते.
