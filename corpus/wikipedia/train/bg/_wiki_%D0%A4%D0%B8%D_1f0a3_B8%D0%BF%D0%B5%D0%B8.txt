Филипеи или Филипища, Филища  е село в Република Гърция, част от дем Гревена, област Западна Македония.
Селото е разположено на 1200 m надморска височина, 1  на около 30 километра западно от град Гревена, високо в източните части на планината Смолика, част от веригата Пинд.
Предполага се, че името на селището е свързано с древния македонски владетел Филип Втори. Според академик Иван Дуриданов етимологията на името Филипища е от първоначалния патроним Филипишти, който произхожда от личното име от гръцки произход Филип, като името е дадено от българи. 2 
Смята се, че селището е населено през XVIII век от преселници от Епир. В този период то е чифлишко село, принадлежащо на Рахит бей, роднина на Мехмед и Хюсеин бей от Коница. През 1872 година 67 жители на селото откупуват чифлика за 147 хиляди гроша от наследниците на бея. 3 
В края на XIX век Филипеи е гръцко християнско село в западната част на Гребенската каза на Османската империя. Според статистиката на Васил Кънчов през 1900 година във Филипща  живеят 200 гърци. 4  Според гръцкото консулство в Еласона през 1904 година във Φιλιππαίοι има 400 гърци християни. 5 
През Балканската война в 1912 година в селото влизат гръцки части и след Междусъюзническата в 1913 година Филипеи влиза в състава на Кралство Гърция.
Селището пострадва значително през Втората световна война и Гражданската война, при което много от жителите му се разселват в Гревена, Тесалия и други части на Гърция.
Единствената селска църква „Св. св. Константин и Елена“ е издигната през 1886 година. Интерес представляват старинните каменни къщи в селото, между които се отличава тази на фамилията Бразиотис. 6 
Централният селски събор се провежда на 15 август . 7  През последните десетилетия в селището се развива планински и селски туризъм. 8 
Населението се занимава традиционно със скотовъдство, както и частично със земеделие. 1 
