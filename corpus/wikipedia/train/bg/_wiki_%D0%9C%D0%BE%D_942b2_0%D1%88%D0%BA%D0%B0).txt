Мокрени  е село в Северна Македония, част от община Чашка.
Мокрени е село в централната част на областта Азот, разположено на 31 километра югозападно от град Велес. В селото има църква „Свети Никола“ от 1852 година и манастир „Свети Спас“. 1 
В XIX век Мокрени е българско село във Велешка кааза на Османската империя. В „Етнография на вилаетите Адрианопол, Монастир и Салоника“, издадена в Константинопол в 1878 година и отразяваща статистиката на мъжкото население от 1873 Мокрени  е посочено като село с 48 домакинства и 257 жители българи. 2  Според статистиката на Васил Кънчов  в края на XIX век селото има 450 жители, всички българи християни. 3 
Според секретен доклад на българското консулство в Скопие всичките 64 къщи в селото през 1895 година признават Цариградската патриаршия. 4  Според митрополит Поликарп Дебърски и Велешки в 1904 година в Мокране има 72 сръбски къщи. 5  По данни на секретаря на Българската екзархия Димитър Мишев  в 1905 година в Мокрено  има 512 българи патриаршисти сърбомани и в селото работи сръбско училище. 6 
При избухването на Балканската война в 1912 година Мокрени един човек е доброволец в Македоно-одринското опълчение. 7 
След Междусъюзническата война в 1913 година селото остава в Сърбия.
На етническата си карта от 1927 година Леонард Шулце Йена показва Мокрени  като наскоро посърбено българско село. 8 
