Долно Камарци е село в Западна България. То се намира в Община Горна Малина, Софийска област.
Село Долно Камарци се намира в планински район, на Подбалканския път София - Бургас, на 44 километра източно от столицата. Селото се намира в Долнокамарската котловина.
Долно Камарци е пътен възел. През селото минава жп линията София-Бургас. Първокласни пътища са: София-Бургас; Долно-Камарци – Горно Камарци – Ботевград /през прохода Витиня/. Второклсен път е Долно Камарци – Стъргел, а след Стъргел черен път през връх Баба – за Етрополе.
Селската река, течаща до центъра, дели селото на две: североизточна, разположена по започващия наклон на прохода Гълъбец и югозападна част, която е изцяло в равнинната част на котловината. Обособена е вилна зона по източния хълм, над гара Долно Камарци, която непрекъснато се разраства.
Селото е дало свидни жертви на връх Шипка. Шест членове на тайния революционен комитет в с. Долно Камарци завършили борбата за освобождението на България като опълченци на Шипка 1877-1878 г. Техните досиета се съхраняват в Народната библиотека в София, ориент. отдел със съответни сигнатури като герои на Шипка увековечили имената си:
Издигнат е паметник в чест на загиналите в руско-турската освободителна война в западния край на селото непосредствено до пътя от София и паметник на загиналите в Първата и Втората световна война в двора на училището. Паметниците са обект на поклонение от жители и гости на селото. Благодарение на щедри дарения от жители на селото са реставрирани църквата „Свети Георги“ в селото и манастира „Света Троица“  намиращ се на близък хълм. От хълма се открива красива панорама към селото и долината.
Красивата природа на заобикалящите го от всички страни планински възвишения примамват любители на планински туризъм.
В селото ежегодно се провежда събор на Петдесетница, който се състои, както в центъра на селото, така и на близката поляна в планината при така нареченото Манастирче, което носи името „Света Троица“.
