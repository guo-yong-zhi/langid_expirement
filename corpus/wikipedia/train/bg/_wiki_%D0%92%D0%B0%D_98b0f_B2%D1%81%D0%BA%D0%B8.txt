Валтер Кемповски  е германски писател, известен преди всичко с автобиографичните си романи от поредицата „Немски хроники“, а също с проекта си „Ехолот“, в който чрез колажи от дневници, писма и други свидетелства от всекидневието създава картина на своето време.
Валтер Кемповски е роден през 1929 г. в Росток. Баща му е собственик на корабоплавателна компания, а майка му е дъщеря на търговец от Хамбург. През 1935 г. момчето започва основното си образование и през 1939 г. влиза в местната гимназия.
Като младеж Кемповски покрай по-големия си брат развива вкус към американския джаз и суинг-музиката. Става член на задължителната Хитлерова младеж, но поради „нездравите“ си интереси е пратен в наказателно подделение на организацията.
В началото на 1945 г. Кемповски е мобилизиран като помощник в зенитната артилерия на Луфтвафе и служи в специална част с куриерски функции. Бащата на Кемповски още в началото постъпва на военна служба като доброволец и загива в битка през 1945 г.
След края на войната Кемповски работи за американските окупационни власти във Висбаден. При едно посещение при майка си в Росток през март 1948 г. е заловен от съветската служба за сигурност НКВД. Заедно с брат си е осъден от съветски трибунал на 25 години трудов лагер като американски шпионин. Майка им е осъдена на 10 години принудителен труд поради „недоносителство за агенти на чужди тайни служби“.
Валтер Кемповски изтърпява наказанието си в тогавашния затвор в Бауцен. През 1953 г. за няколко седмици е държан в единочка поради подозрението, че е основал християнско подмолно движение. През 1954 г. става ръководител на затворническия хор.
Преживяванията в Бауцен Кемповски пресъздава в първата си книга „В блока. Затворнически записки“.  
През март 1956 г. Валтер Кемповски е освободен предсрочно след осем години, прекарани в затвора. Първоначално заминава за Хамбург при майка си, която е освободена още през 1954 г. Там започва да си води редовно дневник. През 1957 г. полага матура в Гьотинген и записва да следва педагогика. След 1960 г. работи като основен учител в различни градчета.
През 2005 г. Кемповски завършва огромната си творба „Ехолот“ , колекция от колажи и текстове за многобройни хора, живели в условията на войната. В сборника са включени хиляди лични документи, писма, изрезки от вестници и непубликувани автобиографии, събирани от автора в продължение на повече от двадесет години.
Създал си литературна слава, Валтер Кемповски умира на 78-годишна възраст от рак на дебелото черво.
