Барбара Рен  е английски натуропат, хомеопат и водещ специалист по диетология и здравословно хранене, автор на бестселъри в жанра книги за самопомощ.
Барбара Рен е родена на 20 ноември 1939 г. в Англия. Учи за медицинска сестра и работи в болница „Света Мери“. През това време развива анорексия, която я измъчва в продължение на години. След завършването си работи в университетския колеж „Хоспитал“ в Лондон с пациенти с рак на щитовидната жлеза.
През следващите десет години се омъжва и ражда 4 деца. След раждането на четвъртото дете развива симптоми на хронична умора и множествена склероза, и почти се обездвижва. Тъй като по това време медицинската общност не е развила лечение за болестта, тя създава своя собствена философия и система за излекуване. Премества се в Девън, Югозападна Англия, участва в основаването на мрежа от клиники и започва практика като диетолог.
Прилага успешно своите идеи в лечението на заболяването си. Успява да се възстанови и да роди петото си дете. Основава и ръководи Колежа по естествено хранене в Лондон , в който обучава диетолози в периода 1982 – 1989 г. След закриване на колежа продължава с частната си практика. Публикува статии в националната преса, изнася лекции и семинари.
Първата ѝ книга „Клетъчно пробуждане“ , както и следващата „Завръщане към светлината“ са издадени на български език .
Барбара Рен живее със семейството си в Лондон и Дъблин.
