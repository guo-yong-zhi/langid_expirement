Емануил А. Видински  е български писател, поет и музикант.
Публикувал е свои текстове във вестниците „Култура“, „Литературен вестник“, „Капитал Light“, списанията „Кръг“, „Дойче веле“, „Следва“ и порталите sofialive.bg, liternet.bg, slovo.bg, grosnipelikani.net. Съосновател на хуманитарния семинар „Ъгъл“  върху творчеството на Чавдар Мутафов, Томас Ман и Достоевски.
Автор е на сборника с разкази „Картографии на бягството“ , който е сред шестте номинирани книги за наградата „Елиас Канети“  и на романа „Места за дишане“ . Носител е на наградата „Рашко Сугарев“  за разказа си „4 октомври“ и на втора награда от конкурса за кратък разказ на изд. „Балкани“ и ОББ  за „Егон и тишината“.
През 2005—2006 г. е редактор на музикалната страница на в. „Литературен вестник“ „Музайка“. Заедно с поетите Петър Чухов и Иван Христов създава групата за етно-рок поезия „Гологан“ .
Създател и редактор на поредицата „Световни романи“ към изд. „Алтера“ . Водещ и редактор в българската секция на радио „Дойче веле“ .
След завръщането си от Германия през пролетта на 2013 г. Видински създава отново с Петър Чухов групата „Par Avion Band“, в която е основен композитор, вокалист и китарист.
Първото си солово парче Heart Running Low Видински издава през лятото на 2017 г.
Главен редактор на издателство и списание „Панорама“ . Преподавател по проза в Академиите по творческо писане „Валери Петров“ и „Заешката дупка“.
Негови текстове са преведени на английски, немски, хърватски, унгарски, испански, полски и арабски език.
През 2017 г. в берлинското издателство eta Verlag излиза немското издание на стихосбирката му „Par Avion“ в превод на Петя Лунд.
Съставител на немския сборник със съвременни български разказвачи „Ein fremder Freund“ , който излиза в Берлин в eta Verlag.
От септември 2019 г. става част от редакционния екип на „Литературен вестник“.
В началото на 2021 г. е поканен от директора на радио Христо Ботев Митко Новков да се включи като водещ в предаването „Гласът на времето“.
През май 2023 излиза романът "Дом за начинаещи", в който Видински разказва за живота си в католически детски дом в Германия през първата половина на 1990-те.
