Ниса Лужицка  е река в Северна Чехия , Югоизточна Германия  и Югозападна Полша , ляв приток на Одер . Дължината ѝ е 254 km . Площта на водосборния ѝ басейн е 4297 km². 1 
Река Ниса Лужицка води началото си на 647 m н.в. от южния склон на Изерските планини , в Либерецкия край на Чехия, на 3 km източно от град Яблонец над Нисоу. Първите 55 km тече в северозападна посока през чешка територия, след което на 3 km южно от германския град Цитау завива на север и запазва това направление до устието си, като служи за граница между Чехия и Германия  и Полша и Германия . До германския град Гьорлиц тече по западното подножие на Судетите в дълбока и тясна долина, след което излиза в югоизточната част на Северногерманската низина, където долината ѝ значително се разширява и изплитнява. Влива се отляво в река Одер  на 28 m н.в. при германския град Ратсдорф, провинция Бранденбург. 1 
Водосборният басейн на Ниса Лужицка е малък, тесен и дълъг и обхваща площ от 4297 km², което представлява 3,61% от водосборния басейн на Одра, от които 361 km² са на територията на Чехия, а останалите 3936 km² – в Полша и Германия. Речната ѝ мрежа е едностранно развита с малко повече десни и почти отсъстващи леви притоци. На изток водосборният басейн на Ниса Лужицка граничи с водосборния басейн на река Бубър , а на юг и запад – с водосборния басейн на река Елба . Основни притоци: Витка  и Любша  . 1 
Ниса Лужицка има смесено снежно-дъждовно подхранване с ясно изразено пролетно пълноводие в резултат от снеготопенето и обилните валежи през периода, когато нивото ѝ се покачва с 3 – 4 m. Средният годишен отток в долното ѝ течение е 30,8 m³/s. 1 
Водите на реката основно се използват за водоснабдяване на големите промишлени  предприятия, разположени в долината ѝ. Плавателна е за плиткогазещи речни съдове до град Губин . Долината ѝ е гъсто заселена, като най-големите селища са градовете: Чехия – Яблонец над Нисоу, Либерец; Германия – Цитау, Гьорлиц, Ротенбург, Форст, Губен; Полша – Згожелец, Губин. 1 
