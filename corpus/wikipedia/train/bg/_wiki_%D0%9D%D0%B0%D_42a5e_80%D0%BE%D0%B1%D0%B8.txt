Найроби  е столицата на Кения и административен център на едноименна провинция в страната.
Градът е с най-голямо население в страната и в цяла Източна Африка. Името Найроби идва от масайския израз Enkare Nyirobi, което се превежда като „мястото на прохладните води“. Поради разширяващите се вилни предградия често е наричан и като „Зеления град на слънцето“.
Градът е сравнително млад, основан е през 1899 г. като обикновено железопътно депо по линията свързваща Момбаса с Уганда. 1  Бързо се разраства и през 1907 г. се превръща в столица на Британска Източна Африка, а през 1963 г. става столица на независима Кения. През колониалния период градът става център на търговията с кафе, чай и сизал. 2  Днес Найроби е известен финансов и политически център в Африка. Той е на 13-о място по големина на населението в Африка и четвърти по развитие на инфраструктурата в Африка. 3 
Градът е основан като селище покрай железопътната линия между Момбаса и Уганда през 1899 г. и постепенно се разраства. Името идва от местното масайско наименование на местността – 'Ewaso Nyirobi', което означава „хладни води“.
Градът е напълно възобновен след чумна епидемия в началото на 20 век и опожаряването на първоначалното поселение.
Найроби измества Момбаса като столица на протектората Британска Източна Африка през 1905 г. Железопътната връзка на Найроби го превръща във втория по големина град след Момбаса и привлича множество капитали и хора.
В града в този период се основали няколко луксозни хотели за британските колониалисти и ловците в сафари, банкови и търговски представителства.
Градът продължа да нараства през цялото време на британската колониална власт. Повечето британски колониалисти се установяват в предградията на града, а централните части са заети от масаите и хора от народа кикую. Възникват и конфликти вследствие на разширяването на града върху земите на местните племена.
През 1919 г. Найроби получава статут на община, в периода между 1920 и 1950 г. броят на белите заселници нараства от 9 на 80 хиляди. В този период започват конфликти между белокожото и чернокожото население. Найроби получава статут на град едва през 1954 година.
След Втората световна война, напрежението между колониалисти и мести нараства и избухват така нареченото Въстание Мау Мау. Джомо Кенията – бъдещ президент на независима Кения, е арестуван и пратен в затвор заради участие в бунта, въпреки липса на открита връзка между него и вълненията.
Зачестилите вълнения в страната довеждат до признаването на независимостта на Кения през 1963 г. Найроби става столица и най-голям град на Република Кения. След независимостта населението на града нараства скокообразно, което води до типични проявления на псевдоурбанизация и невъзможност за изграждане на подходяща инфраструктура.
През август 1998 г. срещу посолството на САЩ в Найроби е извършен бомбен атентат, чиято отговорност поема Осама бин Ладен и Ал-Кайда.
Градът е разположен на 1°17′ ю. ш. 36°49′ и. д.﻿ / ﻿1.283333° ю. ш. 36.816667° и. д.-1.283333, 36.816667 и обхваща територия от 684 km2.
Намира се между градовете Кампала и Момбаса. Намира се в източната крайна част на Източноафриканската рифтова долина, поради което периодично стават леки земетресения и трусове. Хълмовете Нгонг, разположени на запад от града, са най-забележимият географски обект в региона. Планината Кения се намира северно от Найроби, а Килиманджаро е на югоизток. И двете планини са видими оттук в ясен ден.
Река Найроби и притоците ѝ минават през област Найроби. Лауреатът на Нобелова награда за мир Вангари Маатаи води ожесточена борба за спасяването на девствената гора Карура в северната част на Найроби, която е заплашена от унищожение, за да се построят домове и инфраструктура. 4 
Западните околности на града се простират от Националната болница Кенята на юг чак до щаб-квартирата на ООН и Гигири на север, около 20 km.
В центъра на града се намира се намира Градският площад, намиращ се в Централния бизнес окръг. Тук са разположени сградите на Парламента на Кения, Катедралата на Светото Семейство, кметството на Найроби, градският съд и Конферентен център Кенята.
Надморската височина на Найроби е 1795 m, поради което градът има мек климат. Той се класифицира като субтропичен планински по Климатичната класификация на Кьопен. Поради височината през някои нощи е студено, а през юни и юли температурата може да падне до 10 °C. Най-слънчевата и топла част от годината е от декември до март, като средните температури са около 20 °C, а максимумът е около 24 °C. 5 
Има два дъждовни сезона но годишната сума на валежите е средна. Най-облачната част от годината е през първия дъждовен сезон през септември, когато постоянно ръми. Тъй като Найроби е разположен близо до екватора, разликите между температурата на въздуха през годината на много малки. Обикновено има дъждовен и сух сезон. Също поради близостта до екватора е малка разликата между продължителността на деня през годината. 6 
Найроби е разделен на осем избирателни окръга: Макадара, Камукунжи, Стерехе, Лангата, Дагорети, Уестлендс, Касарани и Ембакаси. 10  Основните административни подразделения на града са Център, Дагорети, Ембакаси, Касарани, Кибера, Макадара, Пумвани и Уестлендс. На запад се намират богатите предградия, в които по колониално време е живеела по-голямата част от европейското заселено население. 11  Такива са Карън, Лангата, Лавингтън и Хайридж. На изток се намират повечето бедни или близки до бедност райони, като например Кариокор, Дандора, Кариобанги, Ембакаси и Хурума. Повечето от сомалийските емигранти са съсредоточени в района Истлей, наричан често „Малкият Могадишу“. 12 
В Найроби има много паркове и открити площи. Той има гъсто залесяване и огромни зелени площи. Най-известният парк е Ухуру. Паркът се намира между централния бизнес район и квартала Ъпър Хил. Паркът Ухуру  е популярно място за открити речи, обществени услуги и митинги. Бившият президент на Кения Даниел арап Мои има намерение да построи на мястото на парка 62-етажен щаб на своята партия . Но зад него застава Вангари Маатаи, което спомага за спасяването му. За своите усилия през 2004 г. Маатаи получава Нобелова награда за мир.
В близкия до парка Ухуру Централен парк се намира паметник на смятания за основател на независима Кения и първи неин президент Джомо Кенята. Други известни паркове и градини в Найроби са градините Дживанджи, Градският парк, Мемориален парк на бомбените атентати и Дървесен парк Найроби.
Найроби има едно от най-големите нива на естествен прираст в цяла Африка. След създаването си през 1899 г. той става най-големият град в Източна Африка, макар да е едно от най-новите селища в региона. Естественият прираст e 4,1%, 13  очаква се през 2015 г. населението на града да е над 5 милиона души. 14 
Найроби е космополитен град със силна културна смесица. От създаването му в него има силно британско присъствие, живо и днес наследство от колониалното време. Това се показва от много квартали с английски имена, като например Хърлингам и Парклендс.
В средата на 20 век в града се заселват много хора от други бивши британски колонии, най-вече Индия и Пакистан. Тези заселници са или работници по ЖП линията Кампала – Момбаса и остават да живеят в Найроби след нейното завършване, или търговци от Гуджарат. Тук идват също така хора от Сомалия и Судан.
Тъй като в Найроби са представени много етнически групи, има много църкви, джамии и други храмове. Най-големите свещени сгради в Найроби са Катедралната базилика на Светото семейство, Катедралата на Вси светии, Исманли Джамат Кхана и Джамията Джамия.
Найроби има два прякора. Първият е „Зеленият град на слънцето“, който идва от зеленината на града и топлия му климат. 15  Другият е „Сафари столицата на света“, от това, че Найроби е популярна начална точка за пътешествия сафари. 16 
Има много модерни молове в града и околностите.
В Найроби се развива действието на книгата „Извън Африка“ на Карен Бликсен. През 1985 г. в града е заснета филмовата версия на книгата с режисьор Сидни Полак и с Робърт Редфорд в главната роля. Днес в кината на Найроби се прожектират най-новите Холивудски филми.
Тук е развит музикалният жанр Бенга.
Найроби е спортният център на Източна Африка и в него са построени много стадиони. Най-големият е Международен спортен център Мой с капацитет 60 000 души. 17 
В Найроби се намира Найробийската фондова борса, една от най-големите в Африка. Официално е призната като задморска фондова борса на Лондонската фондова борса през 1953 г. Борсата е четвъртата по големина по обем на разменяните стоки и пета по държавен пазарен дял от БВП. 18 
В Найроби са разположени регионални щабове на много компании. През 2007 г. General Electric, Young & Rubicam, Google, Кока Кола, Zain и Cisco Systems местят африканските си представителства в града. 19  20  В представителството на ООН в Найроби са разположени генералните щабове на Програмите на ООН за околната среда и за населените места.
Някои от най-големите компании в Африка имат за централен щаб Найроби. Такава например е Кенийската електропроизводителна компания , най-голямата фирма в Африка извън ЮАР. Основно летище на четвъртия най-голям самолетен превозвач в Африка, Kenya Airways, е Международно летище Джомо Кенята в града.
Продукцията на Найроби е дрехи, текстил, строителни материали, храни, напитки и цигари. В града някои от най-големите компании в света притежават фабрики. Част от тях са Goodyear, General Motors, Toyota и Кока Кола.
Найроби е голяма туристическа дестинация и транспортен кръстопът.
Найроби е изграден около своя Централен бизнес район. Той има правоъгълна форма и се ограничава от булевардите Ухуру, Хайле Селасие, Мои и Университетска пътека. Тук са едни от най-важните сгради в града, например кметството и сградата на Парламента. Тук е разположен и централният градски площад.
Панорамата на Централния бизнес район привлича много чуждестранни туристи. Тя много прилича на тази на американските и азиатските развити градове. Резултат е от строителния бум след обявяването на независимостта и друг в края на 90-те и в началото на първото десетилетие на 20 век. Повечето небостъргачи са щабове на големи компании и корпорации. Тук през 1998 г. Ал Каида провежда бомбардировки на американското посолство. Поради това посолствата днес се местят в предградията.
Централният бизнес район се намира между парковете Ухуру и Централен. Югоизточно от него минава ЖП линията Кампала-Момбаса.
Днес, много компании се развиват или се местят извън Централния бизнес район. Това се прави поради по-ниските цени на земята и по-добрата възможност за строеж на сгради и съоръжения. Двата района с отбелязан икономически растеж през последните години са Ъпър Хил, на около 4 км от Централния бизнес район и разположения приблизително на същото разстояние оттам Уестлендс.
Някои от компаниите, преместили се от ЦБР в Ъпър Хил са Citibank и Кока Кола, която през 2007 г. започва там строежа на своите представителства за Централна и Източна Африка, 21  което прави Ъпър Хил предпочитано място за строеж на офис сгради в Найроби. Най-голямата сграда е кулата Рахитула, по-голямата част от която е собственост на британската компания PriceWaterhouseCoopers. Световната банка също има представителство в Ъпър Хил, Хил Парк Билдинг. Тук са представени и други световни компании.
Поради голямата жажда за земя се правят проекти за нови бизнес райони.
Въпреки че туристическият отрасъл в Найроби не е силно развит, в него има много забележителности, известни на гостите на града. На първо място е Национален парк Найроби. Уникален е с близостта си до такъв мегаполис. Тук се срещат над 400 вида животни и птици, включително лъвове и жирафи. Пешеходните разходи и експедициите сафари в парка са много популярни сред туристите. 22 
В Найроби са разположени много музеи. Един от тях е Националният музей на Кения, където се съхраняват останките на момче от вида Homo erectus. Други известни музеи са Железопътният музей и Музея на Карен Бликсен.
Понякога Найроби е наричан „световна столица на сафари“. Много хотели предлагат такива експедиции.
В Найроби се намира най-голямата ледена пързалка в Африка – Солар Айс Ринк. Открита е през 2005 г. 23 
По-голямата част от полетите в Найроби минават през Международно летище Джомо Кенята, най-голямото и оживено летище в източна и централна Африка. 24  През 2008 г. през него са минали над 4,9 милиона пътници. 25  То е пункт за прехвърляне за пасажерите, насочили се към други, по-малки градове в Африка. Летище Джомо Кенято се намира на 20 km от Централния бизнес район. Оттук има постоянни полети към Европа и Азия. Разглеждат се мащабни планове за разширение на летището с цел поемане на все по-големия трафик. 26 
Летище Уилсън е малко, но оживено летище в южната част на Найроби. То обслужва малки самолети, които основно свързват летища в Кения, макар че има и някои чуждестранни източноафрикански полети.
Летище Истлей е първото летище в Найроби, още от времето преди реактивните самолети. През 30-те и 40-те години на 20 век то поема британските пасажерски и пощенски полети от Саутхемптън и от Кейптаун. Днес то е военна база.
Матату е популярна форма на обществен транспорт в Найроби. 27  В превод думата „матату“ означава „30 цента за превоз“ и представлява частно притежаван микробус с от 14 до 24 места. Линии на матату има в Найроби и между Найроби и други градове в Кения. Курсът на мататуто е изписан от двете му страни и всеки маршрут има специален номер. Матату лесно се различават по екстравагантното си боядисване, а някои собствености украсяват бусовете си различни цветни рисунки, например емблемата на любимия им футболен отбор или името на любимия хип хоп певец. Има и такива, които са нарисували портрета на Барак Обама на своите превозни средства. Матату са известни със своята минимална сигурност като начин на транспорт, тъй като често са претъпкани, а шофьорите им карат безразсъдно. Водачите са карани да правят възможно най-много курсове, за да направят възможно най-много печалба за операторите си. Поради надпреварата за клиенти между матату, много имат силни аудиосистеми и телевизионни екрани за привличане на повече пътници.
През 2004 г. излиза закон, според който всички матату трябва да имат колани за пътниците и серво управление и да имат жълта лента на корпуса си. 28  Първоначално това не се харесва на операторите, но натиска от правителството дава резултат. Днес матату могат да се движат най-много с 80 km/h.
Автобусите стават все по-популярни в Найроби. Днес в града има три автобусни оператора: държавната Kenya Bus Service  и частните Citi Hoppa и Double M. Автобусите на Citi Hoppa имат зелен цвят, Double M са във виолетово, а Kenya Bus Service  имат синьо боядисване.
Други неголеми компании провеждат постоянни междуградски курсове.
Найроби е основан като железопътна станция по линията Кампала – Момбаса. В града, недалеч от центъра, се намира щабът на Кенийските държавни железници. Основно по линията минават товарни влакове, но нерядко има и пасажерски нощни курсове. Много хора стигат до работата си в центъра, вземайки влак от предградията, въпреки че в града няма добре развити теснолинейки, трамваи и метро.
Такси услугите са достъпни почти във всяка част на града. Превозите с такси са по-скъпи от автобусите и матату, но са по-безопасни и удобни. Почти всяко такси поема клиенти от хотелите, такси стоянките, центъра на града и големите търговски центрове.
От половин милион до милион хора живеят в районите Кибера, най-голямото и бедно предградие в Африка, 29  възникнало през 1920 г. като селище на нубийски войници. 30 
Престъпността в града постоянно се увеличава и днес Найроби е един от най-опасните градове. През 2001 г. комисия на ООН му дава „статус С“, което го прави един от най-престъпните градове в света. Отбелязани са много въоръжени обири, разбойничества и кражби на части от машини. 31 
Престъпността процъфтява, защото много селяни от провинцията се заселват в столицата, където не успяват да намерят работа, жилище и препитание и не им остава нищо друго, освен да живеят в предградията, където често стават престъпници.
В домовете и кварталите в града често се наемат охранители, които работят денонощно. На туристите не се препоръчва да показват ценни предмети и да ходят в централните части на града нощем.
През 1998 г. са атаката на американското посолство започва тероризма в града. Това доста смалява туристическия поток.
