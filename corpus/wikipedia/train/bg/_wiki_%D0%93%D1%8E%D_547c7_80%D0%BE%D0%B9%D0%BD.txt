Гюнтер де Бройн  е германски белетрист, сред значимите писатели на ГДР.
Гюнтер де Бройн прекарва детството и ученическите си години в Берлин. От 1943 до 1945 г. участва във Втората световна война като помощник във Военновъздушните сили и войник в Чехословакия. След освобождаването му от американски плен и престой в лазарет поради нараняване на главата Бройн си намира работа като земеделски работник в Хесен.
След като се завръща в Берлин през 1946 г., Бройн получава в Потсдам образование като учител. До 1949 г. работи като учител в Гарлиц, Хафелланд. От 1949 до 1953 г. се обучава за библиотекар. След това до 1961 г. работи като научен сътрудник в Централния библиотекарски институт в Източен Берлин. През този период става доцент и публикува трудове по библиотекознание.
От 1961 г. Гюнтер де Бройн е писател на свободна практика. От 1965 до 1978 г. е член на Председателството на Съюза на писателите на ГДР, от 1974 до 1982 г. е член на Президиума на ПЕН клуба на Германската демократична република.
Пред Конгреса на писателите на ГДР в Берлин през 1981 г. Бройн е сред малкото, които изказват критика срещу политиката на ГДР 1 . През 1987 г. Гюнтер де Бройн и Кристоф Хайн поемат инициативата за смекчаване на цензурата в литературата.
През октомври 1989 г. Гюнтер де Бройн отказва да приеме Националната награда на ГДР „поради закостенялост, нетолерантност и недиалогичност на правителството“ 2 .
След Обединението на Германия става член на общогерманския ПЕН клуб.
