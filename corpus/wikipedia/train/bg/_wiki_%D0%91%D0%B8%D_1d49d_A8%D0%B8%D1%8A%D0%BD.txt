Били Шиън  е американски рокмузикант – баскитарист, роден през 1953 година.
Шиън е най-известен като съосновател и баскитарист на славната хардрок група Мистър Биг с която издава седем студийни албума в периода 1989 – 2011 година. Преди това, името му излиза на преден план в средата на 1980-те, когато се присъединява към много популярния по това време бивш вокалист на Ван Хален Дейвид Лий Рот за два от соловите му албуми. През 2000-те, Шиън блести на световните сцени с групата на виртуоза Стив Вай.
В годишните анкети на авторитетното списание Guitar Player, читателите избират Били Шиън пет пъти за баскитарист на годината. 1 
Първата сериозна формация на Били Шиън е клубната група Талас, която придобива голяма популярност в родния град Бъфало и дори в североизточната част на Съединените щати в края на 1970-те години. През 1979 година, те издават дебютния си едноименен албум от който излиза регионалния хит сингъл „See Saw“. По това време, Шиън написва първите си бъдещи големи хитове, а именно „Shy Boy“, презаписана по-късно с Дейвид Лий Рот и френетичната „Addicted to that Rush“, придобила световна известност след презаписването ѝ с Мистър Биг за дебютния им албум.
В края на 1970-те години, Талас са подгряваща група за концерта в Бъфало на звездната тогава формация UFO с легендарния китарист Майкъл Шенкер в състава си. Тогава Шиън и Шенкер се запознават, което спомага за привличането на Били като концертиращ член на UFO през 1982 – 1983 година.
Широкото представяне на Талас пред публиката в национален мащаб се осъществява през 1980 година, когато групата е избрана да подгрява 30 концерта от турнето на супер-звездите Ван Хален. Вероятно тук, тогавашният вокалист на Ван Хален Дейвид Лий Рот е впечатлен и няколко години по-късно, привлича Шиън за басист за първите два албума на соловата си формация. В този период, Били се сработва с младата тогава китарна звезда Стив Вай, който също се озовава в групата на Дейвид Лий Рот. Години по-късно, през 2000-те, Шиън ще бъде концертиращ член на групата на Вай.
Изградил си вече солидна репутация, в края на 1980-те години, Били започва да мисли отново за създаването на собствена група, след годините прекарани като наемен музикант. С помощта на Майк Върни от музикалната компания „Шрапнел Рекърдс“, той се среща с Ерик Мартин, което довежда до сформирането на Мистър Биг и последвалото изстрелване на музикантите до ранга на световни рок звезди в началото на 1990-те години.
В края на 1990-те и през 2000-те години, успоредно с останалите си ангажименти, Били Шиън взема участие и в сформираното през 1996 нео-фюжън трио Ниацин.
До 2013 година, Били Шиън е излизал пред българска публика три пъти. Първото му посещение на страната става като концертиращ член на групата на китарния виртуоз Стив Вай. Представлението се състои на 16 ноември 2005 година в зала 1 на Националния дворец на културата  в София. 2  3 
Другите две посещения са с основната му група Мистър Биг. Концертите са съответно на 1 октомври 2009 година в зала „Универсиада“ 4  5 , София и на 15 юни 2011 година в зала Фестивална отново в София. 6  7 
