Звукова поезия   e разновидност в модерната лирика, която напълно или в голяма степен се отказва от езиковия смисъл.
По подобие на абстрактната живопис звуковата поезия се опитва да използва езика вече не в неговата изобразителна и съответно съдържателна функция, а го употребява чисто формално като звуков материал. Така лириката силно се доближава до музиката. Едно звуково стихотворение напомня музикална композиция, в която фонетичният аспект на човешката реч излиза на преден план вместо конвенционалните семантични и синтактични стойности. По тази причина звуковата поезия е предназначена за сценично изпълнение.
Предшественици на звуковата поезия може да се намерят в литературата през римската Античност, през Средновековието и след това главно през Барока. Общото между всички тези предшественици е, че те изтъкват звучността на езика пред все още разпознаваемия словесен смисъл , или това са стилистични упражнения , при които един поет представя лишена от смисъл творба, само за да покаже колко виртуозно владее формалните средства на поезията.
В края на XIX век тези тенденции се засилват от поетите на символизма, които създават игрословици с езикова звучност, като нерядко влагат в творбите си известен доловим смисъл, който често е толкова херметичен или банален, че на преден план излизат маниеристичните формални и звукови стойности.
Преходът към същинската звукова поезия се извършва в немската литература от Кристиан Моргенщерн със стихотворения като „Великото Лалула“  чуй!. (Едновременно с графичната си творба „Нощна песен на рибата“  Моргенщерн създава и един от първите образци на конкретна поезия.) Последван е от поетите на дадаизма като Хуго Бал със стихотворенията си „Керван“  чуй! и „Гаджи бери бимба“  чуй!. Най-значителните звукови творби от това време са поемите на Курт Швитерс „На Анна Блуме“  чуй! и късната „Прасоната“  чуй!, в която многото стихове са изградени не от думи, а само от срички.
В края на 50-те години немски писатели от втория авангард започват да преоткриват тези стилистични средсва. Към най-значителните представители на звуковата поезия от това време спадат Франц Мон, Герхард Рюм, Оскар Пастиор и Ернст Яндл със стихотворенията му „Стрелкови окоп“  чуй! и „Порастващ пианист“  чуй!.
Повечето от тези поети се числят към свободното литературно сдружение Виенска група, която схваща езика главно като оптически и акустичен материал. Въз основа на тази идея нейните членове се занимават интензивно с развитието на конкретната поезия, звуковата поезия и визуалната лирика.
