Памела Травърз  е псевдоним на австралийската писателка Хелен Линдън Гоф .
Родена е в Мериборо, Австралия, на 9 август 1899 г., умира в Лондон на 23 април 1996 г. 1  Баща ѝ е ирландец, майка ѝ – шотландка. Още твърде малка бъдещата писателка пътува до Англия и Ирландия. Влюбва се в земята на своите предци.
Травърз започва да публикува свои поеми още през юношеската си възраст, докато по същото време репутацията ѝ на театрална актриса расте. През 1924 г. се премества да живее в Англия, където се посвещава на писането, подписвайки се с псевдонима „P. L. Travers“ .
Била е актриса, журналистка. По време на Втората световна война работи в Министерството на информацията. За известно време живее в САЩ сред индианците навахо – изучава техния бит и култура. Пътува до Япония, за да се запознае със зен будизма. Прекарва по-голямата част от живота си в Англия.
През 1934 г. публикува своя първи и най-известен роман – „Мери Попинз“. Той е последван от книгите „Мери Попинз се завръща“ , „Мери Попинз отваря вратата“ , „Мери Попинз в парка“ , „Мери Попинз от улица Черешово дърво“  и други.
В книгата „Мери Попинз“ се разказва за Мери Попинз, която се появява неочаквано като гувернантка в дома на семейство Банкс. Тя е тайнствена и загадъчна личност и с нейна помощ децата преживяват фантастични приключения.
В книгата „Мери Попинз се завръща“ се разказва как в семейство Банкс се ражда още едно момиченце и отново имат нужда от помощта на вълшебната гувернантка Мери Попинз. Тя наистина ще се погрижи за множество приключения.
В книгата „Мери Попинз отваря вратата“ се разказва как Мери Попинз се завръща при децата на семейство Банкс, за да ги поведе към нови вълшебни приключения: заедно летят на захарни кончета, спускат се сред обитателите на морското дъно, танцуват с любимите си герои от приказките.
През 1977 г. Травърз е удостоена със званието Офицер на Ордена на Британската империя.
Травърз се е старала да не афишира фактите от личния си живот, включително и своя австралийски произход. „Ако някой се интересува от моята биография, – казва веднъж Травърз, – то историята на моя живот се съдържа в „Мери Попинз“ и другите мои книги.“
Травърз никога не се е женила, но през целия си живот е имала множество любовни истории както с мъже, така и с жени. 2 .
Малко преди 40-годишнината си Травърз осиновява едно ирландско момче от Дъблин – Джон Камилус Гон , което е внук на Джоузеф Гон – първия биограф на Уилям Йейтс. Момчето разбира, че има брат близнак, едва когато се срещат на 17-годишна възраст.
