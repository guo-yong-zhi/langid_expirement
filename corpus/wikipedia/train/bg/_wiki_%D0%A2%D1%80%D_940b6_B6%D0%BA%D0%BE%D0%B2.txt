Трайко Божков  с псевдоним Тарцан е македонски революционер и деец на НОВМ.
Роден е в прилепското село Голем Радобил на 12 юни 1918 година. През 1935 година става член на СКМЮ и влиза в работническото движение в Белград. През 1941 година става член на ЮКП и влиза в Местния комитет на партията за Прилеп. Успява да избяга от арест на 8 октомври 1941 година, докато Аспарух Корубинов и Стефан Стоянов са арестувани. Организира нападението над Прилепското полицейско управление от 11 октомври 1941 година, за да ги освободи 1 . Става политически комисар на Прилепски партизански отряд „Гоце Делчев“. От декември 1941 година е член и инструктор на Покрайненския комитет на ЮКП за Македония. От април същата година е политически комисар на Покрайненския оперативен щаб. През септември 1942 година става политически комисар на Велешко-прилепски народоосвободителен партизански отряд „Димитър Влахов“. Пет пъти е осъждан на смърт от български съдилища. През 1943 година е тежко ранен и оставен в една колиба. Намерен е от българските военни и полицейски части и се самоубива с последния си куршум 2 .
