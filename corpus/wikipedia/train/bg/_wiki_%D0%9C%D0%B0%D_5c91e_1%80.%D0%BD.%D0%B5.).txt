Марк Емилий Лепид  е политик от късната Римска република от патрицианския род на Емилиите.
През 89 пр.н.е. по време на Съюзническата война е военен трибун. Вероятно през 82 пр.н.е. като легат на Сула превзема град Норба. През 81 пр.н.е. е претор, а на следващата година като пропретор е управител на Сицилия.
Лепид става консул през 78 пр.н.е. и се опитва безуспешно да отмени направените промени на умрелия същата година Сула, но не успява, поради съпротивата на оптиматите и Квинт Лутаций Катул.
През 77 пр.н.е. е проконсул и управлява провинциите Нарбонска Галия и Цизалпийска Галия, но тръгва с войска против Рим. Разбит е от Катул на Ponte Milvio и още веднъж при Коза – от Катул и Помпей. Лепид бяга в Сардиния, където скоро умира.
Неговият син Марк Емилий Лепид взема участие във Втория триумвират.
