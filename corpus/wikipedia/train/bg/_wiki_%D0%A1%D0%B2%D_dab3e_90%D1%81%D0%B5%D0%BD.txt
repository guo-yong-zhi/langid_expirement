„Сватбите на Йоан Асен“ е български игрален филм  от 1975 година на режисьора Вили Цанков, по сценарий на Евгени Константинов. Оператор е Венец Димитров. Музиката във филма е композирана от Борис Карадимчев.
Това е последният филм на Апостол Карамитев, който играе ролята на цар Йоан Асен. Актьорът умира по време на снимките на филма и бива заместен от Коста Цонев, който изпълнява две роли:  на брата на Йоан Асен и на самия Йоан Асен .
Втората част на филма е озаглавена „Вън от Христовата вяра“.
Началото на XIII век. След смъртта на цар Калоян младият Йоан Асен и брат му Александър са прокудени от родината си от претендента за трона Борил. Години по-късно, Йоан Асен се завръща като законен престолонаследник. Продължителните и неуспешни войни с враговете на България, карат Йоан Асен да иска да задържи мира колкото се може повече. Това го кара да се ожени няколко пъти и дори да изпрати жената, която обича, в манастир.
