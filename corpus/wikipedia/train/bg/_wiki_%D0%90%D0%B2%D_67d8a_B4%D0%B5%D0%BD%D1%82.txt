Авиационен инцидент с граждански въздухоплавателни средства на територията на Република България, в нейните териториални води и въздушно пространство, независимо от тяхната фирмена или държавна принадлежност, се разследват от държавна комисия, определена и назначена с правомощия за това от Министерство на транспорта, информационните технологии и съобщенията. Съставът, задълженията, функциите и резултатите от дейността на този временно създаден орган се регламентират с държавен документ – Наредба № 13 от 27 януари 1999 г. за разследване на авиационни произшествия  1 на същото министерство.
Целта на техническото разследване е откриване на причините и предотвратяването им в бъдеще.
Разследването и състава на комисията от експерти се определя от тежестта на инцидента. За тази цел се привличат експерти и съветници, възлагат се експертизи на специализирани органи или лаборатории. Техническата експертиза трябва да даде не само отговор за причините за авиационния инцидент, но и препоръки, мерки и действия за недопускане на подобни инциденти.
В наредбата на Министерството на транспорта, информационните технологии и съобщенията е даден и списък, където са изброени случаите на събития свързани с безопасността на полетите, които задължително подлежат на разследване, доклад, анализ и предприемане на действия за повишаване на безопасността.
Установяване степента на вина и отговорност не е предмет на разследването и не е обект на Наредба № 13 от 27 януари 1999 г. на Министерство на транспорта, информационните технологии и съобщенията.
