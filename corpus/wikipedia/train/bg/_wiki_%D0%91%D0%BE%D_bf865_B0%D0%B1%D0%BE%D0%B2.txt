Борис Христов Арабов  е български драматичен и филмов артист.
Роден на 19 февруари 1925 г. в София. Завършва Държавното висше театрално училище  през 1950 г. с преподавател Георги Стаматов. След това специализира в Московската художествена академия за театър  . По това време работи и като говорител в Радио „Москва“ за България. Става част от трупите на Пернишкия  и Младежкия театър. Работи като говорител в Радио „София“  и участва в постановките на радиотеатъра.
През 1969 г. получава званието „заслужил артист“. Най-големите му постижения са в ролите на: Барон Бърли от „Мария Стюарт“ на Фридрих Шилер; Ричард от „Ричард ІІ“ на Уилям Шекспир; Княза от „Унижените и оскърбените“ на Фьодор Достоевски; Доктора от „Варвари“ на Максим Горки; Естанислао Браво от „Почивка в Арко Ирис“ на Димитър Димов; Лозанов от „Разходка в събота вечер“ и Момчилов от „Рози за д-р Шомов“ на Драгомир Асенов; Поета от „Между два изстрела“ на Надежда Драгова и Първан Стефанов.
В последните си години Арабов прави сполучлив преход към камерната сцена. Тези превъплъщения, особено в „Мандрагора“ и „Легенда за Дон Жуан“, внасят нов момент в творчеството му. Взема участие в редица оратории на Добрин Петков и Константин Илиев.
Участва във филмите „Първи урок“, „Танго“, „Иконостасът“, „Откраднатият влак“, „Вибрации“.
Умира на 4 април 1984 г. в София.
