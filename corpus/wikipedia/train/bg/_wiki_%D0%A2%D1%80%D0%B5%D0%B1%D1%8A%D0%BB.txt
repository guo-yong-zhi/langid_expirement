Требъл  e термин в спорта, най-често използван във футбола. В отборните спортове требъл постига отбор, който успява да спечели три титли в рамките на един сезон, докато в моторните спортове требъл постига пилот, който е спечелил пол позишън, самото състезание и е направил най-бърза обиколка.
Във футбола е възприето да се прави ограничение между континентален и национален требъл. Континенталният  се състои в спечелването на националния шампионат, националната купа и най-важният континентален турнир . 1  За национален требъл са е нужно спечелването на националния шампионат и двете най-висшестоящи национални купи, например купата на съответната държава и купата на лигата. Един вид „смесен“ требъл се постига, когато един отбор спечели титли и от двата гореспоменати требъла, например националния шампионат, националната купа и Купата на УЕФА или националния шампионат, купата на лигата и Шампионската лига. В Южна Америка требъл може да направи само бразилски отбор, защото в другите държави няма турнири за местни купи.
Различно е тълкуването кои точно турнири са необходими за спечелването на требъл. Най-разпространено е схващането, че турнири, състоящи се само от финален двубой  не се броят за необходими за постигане на требъл. Въпреки това понякога и те се смятат за част от требъла, например когато Левски  печели А група, Купата на България и Суперкупата на България през 2007 г. 2 , докато други източници споменават като български требъл само спечелването на А група, Купата на България и Купата на Съветската армия от Левски и ЦСКА  съответно през 1984 и 1989 г. 1  На сайта на ФИФА като континентален требъл е отбелязан триумфът на мароканския Раджа  в Африканската шампионска лига, Суперкупата на КАФ и Афроазиатското клубно първенство през 1999 г., въпреки че последните два турнира се състоят съответно от един и два финални двубоя. 3 
Първият континентален требъл е постигнат от отбора на Селтик през 1967 г., когато отборът триумфира в Шотландската първа дивизия, Купата на Шотландия и КЕШ. Селтик дори печели куадръпъл, защото към тези титли добавя и Шотландската купа на лигата. Последният отбор, спечелил континентален требъл е Барселона – през 2009 г. Общо пет европейски, четири африкански, два азиатски и един северноамерикански отбор са постигали континентален требъл, а единственият с два такива требъла е египетският Ал-Ахли, при това в две последователни години.
Трипъл в баскетбола е спечелването на националните първенство и купа и някой международен турнир.
В хокея на лед требъл може да постигне не един отбор, а един играч. Това става, когато в рамките на кариерата си хокеистът спечели поне веднъж Олимпийския турнир по хокей на лед, Световното първенство и Купа Стенли. Тогава състезателят бива приет в Тройния Златен Клуб. Това се е отдало на 22 души.
В моторните спортове требъл постига пилот, който е спечелил пол позишън, самото състезание и е направил най-бърза обиколка.
Във Формула 1 общо 43 пилота са постигали требъл. Рекордьор е Михаел Шумахер с 22 требъла.
