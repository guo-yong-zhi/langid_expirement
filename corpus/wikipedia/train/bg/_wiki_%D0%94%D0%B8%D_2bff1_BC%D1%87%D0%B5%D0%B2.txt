Димитър Константинов  Карадимчев е български просветен деец, общественик и деец на Върховния македоно-одрински комитет.
Димитър Карадимчев е роден на 15 март 1860 година в Охрид, тогава в Османската империя, в семейството на Костадин Карадимчев и Теофана Узунова-Карадимчева. Баща му е виден охридчанин, настоятел на българското училище в града. 1  Димитър Карадимчев става учител. Заминава за Свободна България, където развива широка просветна дейност и е с големи заслуги към културното развитие на знеполския край. С идването на Димитър Карадимчев в Трън се поставя началото и на сценичното изкуство в града, когато около 1880 година се представят едноактни битови сцени, поставяни от Карадимчев. 2 
Той е основател и на печатното дело и периодичния печат в Трън. Карадимчев открива първата печатница в Трън и на 2 януари 1895 година излиза и първият брой на вестник „Ерма“, чиято редакция също е в печатницата. От 1898 до 1899 година Карадимчев издава и печата вестник „Руй“, 2  както и наследника му „Нов Руй“ от 1903 до 1912 година. 3 
Димитър Карадимчев участва активно и в живота на македонската емиграция в България. Делегат е от Трънското македонско дружество на Третия македонски конгрес от ноември 1896 година. 4 
В периода 1912 – 1913 година е кмет на Охрид. 5 
Прогонен от новите сръбски власти, Карадимчев се завръща в Царство България, където отново работи като учител. Към 1933 година преподава френски език в Трънската гимназия. 6 
Умира на 29 юни 1940 година в София.
Синът му, Васил Карадимчев, е македоно-одрински опълченец в нестроева рота на 5 одринска дружина. 7  През Първата световна война е ветеринарен подофицер в нестроева команда при Главно тилово управление. Носител на сребърен медал „За заслуга“. 8 
Внук на Димитър Карадимчев е известният български композитор Борис Карадимчев. 5 
