Пунта дел Есте еПри е кръг от шампионата за болиди с електрическо задвижване Формула Е под егидата на ФИА. Провежда се през дебютния сезон 2014/15 и втория сезон на надпреварата на временната писта Пунта дел Есте Стрийт Сиркуит на улиците на Пунта дел Есте, Уругвай.
Първата в историята надпревара от Формула Е на територията на Южна Америка се провежда на 13 декември 2014 г. С победата си и във второто еПри на Пунта дел Есте през 2015 г. Себастиен Буеми се превръща в първия пилот с две победи в едно еПри.
Пунта дел Есте Стрийт Сиркуит е дълга 2,785 км и има 20 завоя. 1  Част от пистата е идентична с тази, използвана в миналото за надпревари от шампионата за туристически автомобили TC2000. Тя е в непосредствена близост до плажа Плая Брава и Атлантическото крайбрежие на града и затова описанието ѝ в официалния сайт на Формула Е като „писта, водеща през живописното пристанище на Пунта дел Есте“ е неправилно, защото пристанището се намира на Ла Плата от другата страна на полуострова.
