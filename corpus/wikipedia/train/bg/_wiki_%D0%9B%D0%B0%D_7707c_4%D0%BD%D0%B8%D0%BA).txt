Шелфовият ледник Ларсен  е четвъртият по големина  шелфов ледник край бреговете на Антарктида. Заема част от крайбрежието на Западна Антарктида, като се простира на повече от 1000 km покрай източния бряг на Антарктическия полуостров – бреговете Норденшелд, Оскар ІІ, Фойн и Боумън на Земя Греъм и бреговете Уилкинс, Блек и Ласитер на Земя Палмър. Ширина до 200 km. Целият шелфов ледник попада в акваторията на море Уедъл,част от Атлантическия сектор на Южния океан. 2 
Шелфовият ледник Ларсен се простира на повече от 1000 km покрай източния бряг на Антарктическия полуостров от ледения залив Дригалски  на север до полуостров Смит  на юг и между 59° и 66° з.д. Състои се от четири отделни големи шелфови ледника – A, B, C и D, като последният от своя страна се дели на още четири обособени шелфови ледника. 2 
Шелфовият ледник Ларсен А заема най-северната част на големия ледник, като се простира покрай източния бряг на Земя Греъм – Брега Норденшелд, между нос Лонгинг  на север и остров Робъртсън  и о-вите Сил на юг и има площ около 4000 km². На север са разположени ледените заливи Дригалски и Ларсен, а на югозапад Еванс. През последния половин век температурата на Антарктика и на Антарктическия полуостров се е повишила с 2,5 °C, които довежда до пълното разрушаване и стопяване на шелфовия ледник Ларсен А през 1995 г.
Шелфовият ледник Ларсен В заема част от северната половина на големия ледник, като се простира покрай източния бряг на Земя Греъм – Брега Оскар ІІ, между остров Робъртсън  и о-вите Сил на север и нос Фрамнес  на големия полуостров Язон на юг и има площ около 12 000 km². От запад се подхранва от планинските ледници Екзасперишън и Рихтхофен, които се „вливат“ в него. Започвайки от 1950-те години площта на шелфовия ледник Ларсен В се е съкратила от 12 000 до 2500 km² 3 . През 2002 г. от него се откъсва огромен айсберг с площ над 3250 km² и дебелина 220 m, като процесът на разрушаване продължава само 35 дни. В продължения на хилядолетия мощността на ледника намалява постепенно, но през втората половина на ХХ в. скоростта му на топене се увеличава, което довежда до отделянето на голямо количество айсберги  в море Уедъл 4 .
Шелфовият ледник Ларсен С заема средната, най-широка част на големия ледник, като се простира покрай източния бряг на Земя Греъм, бреговете Фойн и Боумън между нос Фрамнес  на големия полуостров Язон на север и нос Агасис  на полуостров Холик-Кеньон на юг и към началото на 2017 г. има площ от 44 200 km² 5 . Бреговата линия е силно разчленена от множество ледени заливи – Ейди, Кабинет, Мил, Уерлунд, Селигмен, Трейл, Солберг, Мобилайл и полуострови между тях, а в средата му са „бетонирани“ островите Вейер  и Франсе . Почти покрай целия бряг се простира планината Локхийд, от която се спускат малки планински ледници, които го подхранват.
Шелфовият ледник Ларсен С, за разлика от Ларсен А и Ларсен В запазва своята площ почти непроменена, но през декември 2016 г. спътниците на НАСА зафиксират голям разлом, появил се вероятно през 2014 или 2015 г. 6 , който грози пълното разрушаване на ледника. При заснемането пукнатината е с дължина 160 km, ширина 3,2 km и долбочина до 500 m. По прогнози, след окончателното формиране на разлома би се образувал гигантски айсберг с площ около 6500 km². Този процес се задълбочава 7  и от 10 до 12 юли 2017 г. от шелфовия ледник Ларсен С се откъсва голям айсберг с дебелина 200 m, площ около 6000 km² и маса около 1 трлн.т 8  9 , който намалява площта му с 12% 10  11 .
Шелфовият ледник Ларсен D заема южната част на големия шелфов ледник Ларсен покрой източните брегове на Земя Палмър – бреговете Уилкинс, Блек и Ласитер. Простира се на близо 650 km от нос нос Агасис  на полуостров Холик-Кеньон на север до полуостров Смит  на юг, като ширината му на север достига до 100 km, а на юг се разделя на оттелни участъци. От своя страна Шелфовият ледник Ларсен D се поделя на четири обособени сектора D, E, F и G.
Сектор D се простира на протежение от 225 km от нос Агасис  на полуостров Холик-Кеньон на север до нос Брас  на полуостров Айелсън на юг покрай Брега Уилкинс. На север е разположен ледения залив Ревел, на юг – ледения залив Смит, а вътре в ледника са „бетонирани“ островите Хърст и Юинг. От запад в шелфовия ледник Ларсен D се „вливат“ планинските ледници Кейси, Бингъм и Клифърд.
Сектор Е се простира на протежение от 275 km от нос Брас  на полуостров Айелсън на север до нос Макинтош  на полуостров Кемп на юг покрай Брега Блек. На север е разположен ледения залив Лерке, на юг – ледените заливи Хилтън, Шот, Виолонте и Мейсън, а вътре в ледника са „бетонирани“ островите Долеман, Стийл и Бътлър. От запад в шелфовия ледник Ларсен Е се „вливат“ планинските ледници Грунинг, Бомон, Дефант и др.
Сектор F заема ледените заливи Мосмен и Ню Бедфорд между нос Дикон  на полуостров Кемп на север и нос Лам  на полуостров Арцтовски на юг покрай Брега Ласитер. В него от планината Етернити се „вливат“ планинските ледници Мосби, Хейнс и Мейнардус.
Сектор G заема ледените заливи Райт и Келер между нос Уилър  на полуостров Арцтовски на север и нос Лайт  на полуостров Смит на юг покрай Брега Ласитер. В него от планината Етернити се „влива“ планинския ледник Суона.
През 1893 г. норвежкият китоловец и полярен изследовател Карл Антон Ларсен открива най-северната част  на големия шелфов ледник, който впоследствие е наименуван в негова част. През 1902 г. шведският полярен изследовател Ото Норденшелд открива и изследвава шелфовия ледник Ларсен В. През 1928 – 30 видният австралийски полярен изследовател Джордж Хуберт Уилкинс възглавява британска антарктическа експедиция, по време на която със самолет открива централната  и южната част  на гигантския ледник. През 1947 – 48 американският антарктически изследовател Фин Роне извършва далечни полети на юг от базата на експедицията и открива крайните южни части на шелфовия ледник Ларсен .
