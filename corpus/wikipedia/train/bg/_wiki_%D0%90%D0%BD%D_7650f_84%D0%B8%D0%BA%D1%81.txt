Антѐфиксът  е архитектурен елемент от мрамор, глина или теракота, използван в класическата архитектура при храмове и обществени сгради. Предназначен е за прикриване на краищата на керемидите и предпазване на покривните греди, като бариера за улесняване оттичането на водния поток. Понякога може да прикрива и челото на долния край на стрехата. Прилага се обикновено при римската, етруската и гръцка храмова архитектура. В древногръцката и римската архитектура антѐфиксът придобива, освен утилитарни, и независими декоративни функции, като в някои случаи се превръща дори в скулптурен елемент. По-късно, при неокласицизма и ампира, преминава и в украсата на мебели. 1  2  3 
Първоначално антефиксът е вертикално поставена плоска керемида, дървена дъска или дори палмово листо, завършващи в най-ниската точка на всеки ред от керемиди и блокиращи пътя на водния поток. Основната му цел е да защити ръба на дървения покрив от редовното излагане на дъждовна вода. Той стърчи над нивото на фасадата и покрива и може да се наблюдава отдолу или отстрани, ако човек се намира на улицата или в основата на сградата. Вероятно именно това обстоятелство е довело до постепенното превръщане на антѐфикса в декоративен елемент. 3 
Изпълнява се като вертикален блок, който завършва покривното покритие от керемиди. Поставя се пред най-долния ред от керемидите, като по този начин закрива предните им отвори. За разлика от акротериите, прикрепени в ъглите на фронтон, антефиксите са монтирани на редове, през някакъв интервал, по протежение на покрива, по фасадата на сградата. Обикновено са полукръгли, за да покриват по-плътно отворите на някогашните керемиди. Отзад са гладки, а отпред са декорирани по някакъв начин – оцветени или с релеф. В големите обществени сгради лицето на всеки каменен антефикс е богато украсено с релефни изображения, често с орнаменти от антемия . В по-малките сгради се изработва обикновено от теракота и също е украсено с фигури или други орнаменти, особено през римския период. 2  В по-скромните сгради керамиката е украсена с цифри или други прости знаци, което е особено характерно, за римската архитектура. 3 
Антефиксите имат различна форма и често наподобяват растителен лист, понякога плоча или щит. Често релефните изображения, с които са орнаментирани, са глави на хора, фантастични същества и други. 4  Открити са и в много големи сгради и частни домове. 2 
При етруските храмове могат да се видят и по тясната страна на покрива. В Древна Гърция обикновено са изработвани от мрамор, под формата на палмета. В Древен Рим доминират антефикси от различни видове глина, особено теракота. Изборът на декоративен мотив варира в широки граници – глави на митични същества или богове , телата на животни , хибридни същества  и други. 2 
Богато украсени антѐфикси могат да бъдат намерени при почти всички древни цивилизации – от етруските до европейското Средновековие. Най-интересни от естетична гледна точка сред най-старите антефикси са открити при разкопки на етруските градове Вейи и Пирги. Изработени са от рисувана керамика и са датирани към края на 6 век пр.н.е. 3 
При разкопките на северната част на Античния форум на Филипопол са намерени четири различни вида, включително и два с изображения на театрални маски. 5  През 2017 г. Националният исторически музей излага рядко показвани експонати, между които и два антефикса. На единия е изобразена глава на Херакъл, покрита с лъвска кожа, а на втория – глава на Атина Палада с коринтски шлем. 6  При храма в могилата Шушманец е открит антефикс с формата на полупалмета. 7  В България, а и по света, антефикси са открити на още много места и не са нещо необичайно. 5 
Теракотен антефикс с глава на сатир
Антефикс от Пирги, Италия
Антефикс с глава на Силен, от катедралата в Перуджа
Антефикс от археологическия музей в Абруцо
Теракотен антефикс с женска глава
Антефикс с глава на горгона
Ъглова антефикс от ателието на Фидий 
Антефикс от Немея
Антефикс от музея в Кливланд
Антефикс от печена глина с многоцветна повърхност от Източна Гърция 
Варовиков антефикс във вид на палмета
Антефикс от Делос с релеф на горгона
Оцветен глинен антефикс с образите на Марс и Венера
Антефикс със символа на XX легион и глиган
Теракотен антефикс с палмета
Антефикс от вила Понятовски в Рим
Антефикс във формата на полихромна женска глава от Къщата с грифоните в Рим
Антефикс с танцуващи сатир и менада от Сатрикум
