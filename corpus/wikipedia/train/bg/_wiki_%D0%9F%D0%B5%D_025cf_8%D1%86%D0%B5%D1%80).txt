Петко Стефанов Стоянов  е руски и български офицер, подполковник. Участник в Руско-турската война , Съединението на княжество България и Източна Румелия и Сръбско-българската война .
Петко Стоянов е роден на 25 май 1848 г. 1  в град Копривщица. Баща му и брат му Найден Попстоянов загиват по време на Априлското въстание . Получава образование в Копривщенското взаимното училище и Свищовското класното училище.
На 13 октомври 1870 г. постъпва на служба в Руската императорска армия. Завършва Одеското пехотното юнкерско училище в Русия  и постъпва на служба в руската армия. Участва в Сръбско-турската война . Командир на доброволческа чета. Бие се храбро при Гредетин, Зайчар и Бабина глава.
Участва в Руско-турската война  като офицер от 53-ти пехотен Волински полк. Прехвърлен е в състава на Българското опълчение като ротен командир в 5-а опълченска дружина. Проявява се в Шейновската битка.
След Освобождението служи в Милиция на Източна Румелия и взема участие в Съединението на Княжество България и Източна Румелия.
В Сръбско-българската война  майор Стоянов командва авангарда при настъплението след Сливнишкото сражение. На 10 ноември предвожданите от него войски нанасят поражение на сръбската Дринска дивизия при Драгоман. В Пиротското сражение командва една от петте колони, които атакуват сръбските сили. Участва в овладяването на височината Кел Таш. 2 
След войната е командир на Девети пехотен пловдивски полк и Втори пехотен струмски полк. Активен участник е в преврата за детронацията на княз Александър I, поради което е уволнен от служба на 19 октомври 1886 г. Емигрира в Русия, където е офицер в Руската армия.
През 1895 г. се завръща в България. Установява се в Стара Загора. Доброволец в Балканската война .
