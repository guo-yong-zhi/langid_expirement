Деций Клодий Албин  е претендент за трона на римските императори, издигнат от легионите в Британия, а по-късно признат и от тези в Испания и Галия. Носи титлата цезар  и август .
Произхождал от знатна фамилия, родом от Северна Африка и се ползвал с голяма популярност като управител на Британия. След убийството на Пертинакс и възкачването на Дидий Юлиан, Клодий Албин сключва съюз със Септимий Север, който първи влязъл в Рим, получил признанието на Сената и водил война последователно с Дидий Юлиан и Песцений Нигер. Север признал Албин за съвладетел със сан цезар и потвърдил властта му над западните провинции. Албин тайно се домогвал до подкрепата на сенаторите и подготвял война срещу колегата си, който бил на изток.
Скоро Албин бил прокламиран за август от легионите си , настъпил към Италия, но въпреки първоначалния успех той бил разбит в грандиозна битка включваща близо 150 000 войници близо до Лугдунум . Отчаян от поражението, Клодий Албин сложил край на живота си веднага след това. Трупът му бил съблечен гол, а победоносният Север минал върху него с коня си. Семейството на Албин било убито от врага.
В Пауталия  са сечени монети на Албин, на които е изобразен той и обожествената змия Гликон.
