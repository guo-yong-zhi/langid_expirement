Ла Риоха  е град в Аржентина, административен център на едноименната провинция Ла Риоха.
Град Ла Риоха е разположен в подножието на планината Сиера де Веласко, на 1167 km от Буенос Айрес и на 430 km от Кордоба.
Градското летище „Капитан Висенте Алмандос Алмонасид“  отстои на 7 km от града и от него има редовни полети до Буенос Айрес и Катамарка.
Климатът е сух, полупустинен със средни температури от + 5 °C до +20 °C през зимата и от +21 °C до +35 °C през лятото, но максималните могат да надхвърлят 40 °C.
Градът е основан на 20 май 1591 г. от Хуан Рамирес де Веласко, бивш губернатор на Тукуман, и е наречен Тодос Лос Сантос де ла Нуева Риоха, в чест на испанската провинция Ла Риоха.
Икономиката на Ла Риоха исторически е свързана с животновъдството и земеделието; традиционно са развити лозарството и винопроизводството. През 1970-те години започва индустриализация на района и днес Ла Риоха е център на фармацевтичната промишленост на Аржентина.
Сред туристическите забележителности на града са: Паметника на генерал Хосе де Сан Мартин, Катедралата на Ла Риоха, църквата „Сан Франциско“, манастира „Санто Доминго“.
В Ла Риоха се намира Националният университет Ла Риоха, основан през 1970 г.
