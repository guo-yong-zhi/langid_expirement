Полин Сара Джо Мойс  е английска журналистка и писателка на бестселъри в жанра любовен роман. Пише под псевдонима Джоджо Мойс .
Полин Сара Джо Мойс е родена на 4 август 1969 г. в Мейдстоун, Кент, Англия. Израства в Лондон. След гимназията работи различни временни работи, като контрольорка, машинописка на брайл за слепи и на съставителка на брошури. Едновременно завършва с бакалавърска степен лондонския университет „Роял Холоуей“ и колежа на Лондонския университет. През 1992 г. печели стипендия на вестник „Индипендънт“ и завършва с магистърска степен по журналистика от Лондонския градски университет.
След дипломирането си работи като журналистка 9 години за „Индипендънт“ и 1 година за „Саут Чайна Морнинг Поуст“ в Хонг Конг през 1998 г.
През 2002 г. е издаден първият ѝ роман „Sheltering Rain“. След успеха на романа тя напуска работата си и се посвещава на писателската си кариера. Едновременно пише и статии за „Дейли Телеграф“.
Следващият ѝ роман „Foreign Fruit“ от 2003 г. печели награда за най-добър роман на годината от Асоциацията на писателите на любовни романи.
Романът ѝ „Последното писмо от любимия“ от 2010 г. също печели награда за най-добър роман на годината.
През 2012 г. е издаден първият ѝ роман „Аз преди теб“ от едноименната поредица. Той става международен бестселър, преведен е на над 30 езика и е издаден в над 3 милиона екземпляра по света. През 2016 г. е екранизиран в едноименния филм с участието на Емилия Кларк, Сам Клафлин и Джена Колман.
Омъжена е за журналиста Чарлз Артър, с когото имат три деца.
Полин Сара Джо Мойс живее със семейството си в Сафрон Уолдън, Есекс, Източна Англия.
