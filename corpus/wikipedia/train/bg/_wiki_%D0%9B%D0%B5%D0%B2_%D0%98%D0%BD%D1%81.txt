Застрахователна компания „Лев Инс“ АД е застрахователна компания, основана през 1996 година. Според собствени данни е сред първите дружества в бранша с изцяло частен капитал, формиран от израелски и български инвеститори. Председател на управителния съвет и главен изпълнителен директор е Марин Димитров. 1 
Създателят на „Лев Инс“ е Алексей Петров, който напуска системата на МВР в началото на 90-те години и влиза в новосъздаващия се тогава охранителен и застрахователен бизнес като член на управителния съвет на застрахователната фирма „Атлас“ ООД към 1993 година. Петров е член на съвета на директорите и съдружник на ЗПАД „Аполо и Болкан“ от 1995 до 1999 година. Между 1995 и 2008 г. е в ръководството и е съакционер в застрахователно и презастрахователно акционерно дружество „Средец М“. През 1996 г. създава бившето ЗАД „ЗK Спартак“, което впоследствие се преименува на „ЗК Левски Спартак“ – първообразът на една от най-големите съвременни застрахователни компании „Лев Инс“. Между 2000 и 2007 година Алексей Петров обединява бизнеса си под шапката на „Лев Корпорация“ АД. 2 
Според Darik Business Review „Лев Инс“ има пазарен дял от 13,49% в сектора на общото застраховане за 2022 година. 3 
Заради натрупани неизплатени претенции по „Гражданска отговорност“ във връзка с произшествия на техни клиенти в чужбина срещу български застрахователи и най-вече срещу „Лев Инс“ България е поставена под специален мониторинг още през 2018 година. 4  От това произтича риск българската гражданска отговорност да стане невалидна в ЕС и другите страни от системата „Зелена карта“. Изчистването на проблемите с неизплащане на претенции от страна на български застрахователни компании е и едно от условията за влизането на България в еврозоната. 5 
Началото на 2023 година Министерството на финансите предлага изменения в Кодекса за застраховане, които да разрешат проблемите с неизплатени претенции по „Гражданска отговорност“, залагайки принципа „първо плащаш, после оспорваш“. Промените са блокирани от депутати на ГЕРБ, „Български възход“ и ДПС, които предлагат идентични изменения, включително с правописните грешки в тях. 6 
На 8 март 2023 година застрахователната компания „Лев Инс“ завежда рекорден за България иск за 1 милион лева срещу новинарския сайт Mediapool.bg заради публикация, описваща проблемите със застраховките „Гражданска отговорност“ и системата „Зелена карта“. 7  Делото се определя като тактика за сплашване на медии от правни и медийни експерти, включително адв. Александър Кашъмов – ръководител на правния екип на неправителствената организация „Програма Достъп до Информация“, „Репортери без граници“ и Асоциацията на европейските журналисти. 8  9 
