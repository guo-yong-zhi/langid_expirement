Андреа дел Верокио  с рождено име Андреа ди Микеле ди Франческо Чони  е италиански скулптор и живописец от епохата на Ренесанса, един от учителите на Леонардо да Винчи. Представител е на Флорентинската школа.
Роден е в края на септември 1435 г. във Флоренция. Фамилията заема от своя учител, при когото учи в началото – бижутерът Джулиано де Вероки. Името се превежда от италиански като „вярно око“.
Бащата на Верокио, Микеле, е майстор по изпичане на тухли и керемиди, член на Задругата на каменарите. Той е на 50 години, когато първата му жена, Джема, ражда Андреа. Според финансовия регистър на Флоренция , семейството е заможно и притежава къща в квартал „Сант Амброджо“ и поземлен имот с къща в Черталдо. Майката на Андреа умира скоро след раждането му и баща му се жени повторно за Мона Нанина, която му ражда още един син.
Първите му опити в рисуването датират вероятно малко след 1460 г., когато той работи в Прато, Тоскана, успоредно с Филипо Липи.
Художникът е роден и дълго време работи в двора на Лоренцо Медичи във Флоренция. През 1465 г. създава монумента над гроба на Козимо Медичи.
От 1463 до 1487 г. работи над скулптурната композиция Христос и Св. Тома, а през 1476 г. създава статуя на Давид.
През 1467 г. при него идва като ученик 15-годишния Леонардо да Винчи. Интересен факт е, че първата картина, за която се знае, че е рисувана от Леонардо Да Винчи, е ангелът и част от пейзажа в долния ляв ъгъл на „Кръщението Христово“ на Верокио.
През 1482 г. Верокио се мести във Венеция, за да работи над конната статуя на кондотиера Бартоломео Колеони. Там и умира през 1488 г., без да успее да довърши статуята.
