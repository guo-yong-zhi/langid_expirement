Шейлийн Даян Удли  е американска актриса, родена на 15 ноември 1991. Номинирана е два пъти за „Златен глобус“ и един път за награда „Еми“. Известни филми с нейно участие са „Потомците“, „Дивергенти“, „Дивергенти 2: Бунтовници“ и други.
Майка ѝ Лори Удли е училищен съветник 1 , а баща ѝ Лони Удли е училищен директор 2 . Има и по-малък брат Танър  3 .
Шейлийн Удли започва кариерата си през 1999 г. в телевизионния филм „Замяната на татко“. Следват второстепенни роли в нискобюджетни продукции, пригодени за малкия екран, както и участия в реклами.
През 2008 г. пробива в тийн сериала „Тайният живот на една тийнейджърка“, където играе ролята на главната героиня – Ейми Джъргенс.
Дебютът ѝ в киното идва през 2011 г. с филма на Александър Пейн „Потомците“. 4  Там Удли играе дъщеря на Джордж Клуни. За брилянтната си роля е номинирана за Златен глобус.
2014 г. е много успешна за Удли. Избрана е за главна роля в дистопичния франчайз „Дивергенти“, където си партнира с Кейт Уинслет и Ашли Джъд 5 . Играе и болната от рак 16-годишна Хейзъл Грейс Ланкастър във „Вината в нашите звезди“ 6 .
Превъплъщава се и в образите на реално съществуващи личности – Линдзи Милс, приятелката на Едуард Сноудън, в режисирания от Оливър Стоун биографичен филм „Сноудън“ 7  и Тами Олдам Ашкрафт в „Дрейф“ на Балтазар Кормакур.
През 2017 г. се завръща на малкия екран с ролята си на Джейн Чапман в сериала „Големите малки лъжи“, в който играе редом до Никол Кидман, Рийз Уидърспуун, Лора Дърн, Зоуи Кравиц и Мерил Стрийп 8 .
Участва във филма „Мавританецът“ с Джоди Фостър и Бенедикт Къмбърбач 9 .
През 2021 г. играе във филма „Последното писмо от любимия“ по романа на Джоджо Мойс 10 .
