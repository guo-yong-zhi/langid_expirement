Георге Слъничану  е румънски офицер, генерал, два пъти военен министър на Румъния  и три пъти началник на генералния щаб на Румънската армия .
Георге Слъничану е роден на 23 април 1835 г. в Букурещ. Завършва Офицерското училище в Букурещ през 1854 г. Постепенно се изкачва във военната йерархия, като в края на краищата получава голямо влияние над командването и организацията на румънските въоръжени сили. Реформира Генералния щаб и командването на оперативния апарат на армията.
През 1877 г. заедно с крал Карол I и Йон Братиану уговарят участието на Румъния в Руско-турската война  с император Александър II и княз Николай Николаевич . Като военен министър и началник на генералния щаб на армията в периода на Румънската война за независимост, част от Руско-турската война , заедно с генерал Александру Чернат, командва похода на юг в румънските военни действия по българските земи. Ръководи се по създадения от него и генерал Чернат „План за мобилизация, концентриране и стратегически действия на фронта южно от страната“ .
След войната заема няколко поста в Румънската армия. Изучава военното изкуство на различни нации и се опитва да го синтезира в командването на Румънската армия. Умира на 12 януари 1885 в Сан Ремо, Италия.
