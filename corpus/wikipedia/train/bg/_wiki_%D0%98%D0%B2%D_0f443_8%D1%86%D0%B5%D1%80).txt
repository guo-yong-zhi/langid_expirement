Иван Христов Венедиков е български офицер, полковник, военен деец от Балканската , Междусъюзническата  и Първата световна война .
Иван Венедиков е роден на 20 юни 1871 в разложкото село Баня, Османска империя в големия български род Венедикови в семейството на революционера Христо Венедиков. Завършва Военното на Негово Княжеско Височество училище в 14-и випуск и на 2 август 1892 е произведен в чин подпоручик. През 1896 е произведен в чин поручик, а на 2 май 1902 г. в чин капитан. 1 
Като офицер влиза в Тайните офицерски освободителни братства. През есента на 1902 година капитан Венедиков напуска армията и участва в организираното от Върховния комитет Горноджумайско въстание. 2 
През 1904 г. като субалтерн-офицер в софийския крепостен батальон капитан Венедиков е командирован в Офицерската артилерийска школа – крепостен отдел в Царское село, Русия, която завършва през 1905 година. 3  4 
На 30 декември 1908 г. е произведен в чин майор, взема участие в Балканската  и Междусъюзническата война , като на 14 юли 1913 г. е произведен в чин подполковник. Взема участие и в Първата световна война , след която на 5 юли 1919 е произведен в чин полковник. През 1920 година е уволнен от служба.
Полковник Иван Венедиков е женен и има 3 деца.
