Антонио Итурбе  е испански журналист и писател на произведения в жанра исторически роман, хумор и детска литература. 1 
Антонио Гонсалес Итурбе е роден на 7 март 1967 г. в Сарагоса, Испания. Семейството му се мести в Барселона, където израства в пристанищния квартал Барселонета. Завършва през 1991 г. специалност информационни науки в Автономния университет на Барселона. Заедно със следването си работи на различни временни места, включително като журналист в „Televisió de Ciutat Vella“, част от зараждаща се местна телевизионна мрежа на Барселона. 2  3 
След дипломирането си създава безплатното списание „Gratix“ и е негов ръководител. През 1993 г. става координатор на телевизионната добавка на „El Periódico“, после е редактор на филмовото списание „Fantastic Magazine“. През 1996 г. се включва в културното списание „Qué Leer“, където е главен редактор, после заместник-директор и от 2008 г. е негов директор. Сътрудничи и на други медии като „Protagonistas“, „Ona Catalana“, „La Cope“ и др., както и към културните приложения на вестници като „La Vanguardia“ и „Avui“. 2  В разгара на икономическа еуфория той остро критикува превръщането на Барселона в тематичен парк за туризъм. 3 
Първият му роман „Rectos torcidos“  е издаден през 2005 г. и е хумористичен роман. В него главният герой е жителр на Барселонета и създава уникален бизнес: превръща универсални литературни класики в ролки тоалетна хартия за четене. Автор е на детската криминална поредица „Случаите на инспектор Сито и Чин Ми Едо“, като първата книга от нея, „Un ayudante de mucha ayuda“ , е публикувана през 2008 г. 2  3 
През 2012 г. е издаден романът му „Библиотекарката от Аушвиц“. Той е истинската история на 14-годишната Дита Полахова, четиринайсетгодишно чешко момиче, депортирано с родителите си в концентрационния лагер „Аушвиц“. Там тя среща учителят евреин Фреди Хирш, който организира тайно училище за момчета, а тя се грижи за най-малката нелегална обществена библиотека състояща се от 8 книги, чието притежание се наказва със смърт. Сред ужаса на газовите камери, нечовешките условия, глада, мръсотията и студа, тя не губи желанието си да живее и да чете, а книгите стават нейният източник на сила за оцеляване. През 2013 г. книгата получава наградата „Троа“ за романи с ценности. Романът е преведен на над 30 езика по света. 1  2 
През 2014 г. стартира нова поредица от детски книги „Остров Сусу“. Главният герой е любопитно момиче, което живее на остров, където необикновените неща не спират да се случват. 2  3 
В романа си „A cielo abierto“  от 2017 г. описва подвизите като пилот на създателя на „Малкият принц“ на Антоан дьо Сент-Екзюпери. За него е удостоен с наградата „Biblioteca Breve“. 2 
През годините е бил преподавател за магистърска степен по културна журналистика в Автономния университет в Мадрид и магистърска степен по издателски практики в Автономния университет в Барселона. Преподавал е лекции като гост-професор във факултетите по журналистика на университета Бланкерна, Отворения университет на Каталуния и университета Абат Олиба, както и към Асоциацията „Мигел Флета“. Член е на комисията за подбор на библиотеките в Барселона и е бил президент на Асоциацията на културните журналисти на Каталуния. 2 
Антонио Итурбе живее със семейството си в Барселона.
ВАЖНО: Този шаблон се отнася единствено до авторските права върху съдържанието на статията. Добавянето му не отменя изискването да се посочват конкретни източници на твърденията, които да бъдат благонадеждни. 
