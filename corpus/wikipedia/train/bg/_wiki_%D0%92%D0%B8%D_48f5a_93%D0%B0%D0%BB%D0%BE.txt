Винсънт Гало , е американски филмов актьор, режисьор, сценарист, музикант и художник.
Обикновено името му се свързва с участие в независими продукции сред които изпъква шедьовъра на Емир Кустурица - „Аризонска мечта“, както и филмите „Бъфало `66“ и Кафявият заек“ в които освен в главната роля, Гало е и режисьор и сценарист. 1 
Винсънт Гало е роден на 11 април 1961 година в Бъфало, щат Ню Йорк. Майка му Джанет е фризьор. Баща му Винченцо Вито Гало, също фризьор, е и професионален комарджия. 2  И двамата му родители са емигранти от Сицилия.
В периода 1978-2002 година Гало живее в Ню Йорк Сити. През тези години той пътува много из Европа, живеейки за кратко в Париж и Рим. Първият му творчески проект е като член на базираната в Ню Йорк пост-пънк група „ГРЕЙ“. В края на 1970-те и първата половина на 1980-те Винсънт е активен художник от нюйоркската арт сцена, работейки с известния дилър на произведения на изкуството - Анина Носей.
През 1980-те той започва да експериментира и с кинематографията. Започва да се появява в независими продукции, сред които е филмът „The Way It Is“  с участието на Стив Бушеми. Постепенно се включва и в малки роли в хитови, големи продукции, сред които са „Добри момчета“ на Мартин Скорсезе и особено „Къщата на духовете“, където е възлов участник в блестящия актьорски състав. В този период най-много се откроява значимата му роля, като Пол Лежер в „Аризонска мечта“ на Кустурица. В този филм стават забележителни изпълненията му на препратки-вариации на култовата сцена със самолета и Кари Грант от „Север-северозапад“ на Алфред Хичкок.
През 1998 година излиза дебютният му режисьорски филм – „Бъфало `66“. Гало разполага с бюджет от 1 500 000 долара, бидейки режисьор, сценарист, главен актьор, композитор и изпълнител на музиката. 3  Творбата печели множество номинации за награди, сред които на фестивала за независимо кино „Независим дух“. 3  Излизането на този филм спечелва на автора солидна група от почитатели. 3  През 2009 година актьорът е включен в главната роля в продукцията „Тетро“ под режисурата на Франсис Форд Копола.
Винсънт Гало е кръстник на Камерън – син на Крис Скуайър - баскитарист и съосновател на легендарната прогресив рок група Йес. 4 
