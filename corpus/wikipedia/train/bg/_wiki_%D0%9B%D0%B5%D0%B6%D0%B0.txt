Лежа или Леж  е град в Северна Албания, център на едноименния окръг Лежа и област Лежа. Лежа е седалище и на едноименния католически епископат.
Разположен е на около 3 km от Адриатическо море в крайбрежната равнина и на 50 km западно от столицата Тирана в най-близката точка на морето по права линия от албанската столица. Мястото на което е разположен градът е частично обградено от малък пасаж възвишения , своеобразно продължение на северноалбанските планини към морето. Районът е заблатен и покрит с многобройни крайбрежни езера, част от които са пресушени с принудителен труд по времето на Енвер Ходжа.
Лежа е известен повече със средновековното си латинско име Алесио, като в различни източници се среща и като Lis, Lissus или Lesh Bythe.
През античността първоначално градът фигурира като илирийско селище, но се счита, че е основан от Дионисий I от Сиракуза през 385 г. пр.н.е. под гръцкото име  Lissos, като по-късно под видоизмененото му първоначално име Lissus е включен и е известен градски център на Нов Епир.
През древногръция му период античното селище разполага с Акропол над града, който гледа към него и морето и е изграден през 8 век пр.н.е.
По време на Втората македонска война древногръцката колония е завладяна през 213 г. пр.н.е. от македонския цар Филип. През 168 г. пр.н.е. крепостта е завладяна от римляните, след което градът приема латинското име Lissus с което е включен адинистративно към провинция Македония. При разделянето на Римската империя на две през 395 г., градът попада във владенията на Източната Римска империя  и от 8 век е част от византийската тема Дирахиум.
За период от близо век , градът е включен в границите на Първата българска държава. През 1343 г. градът е завладян от Стефан Душан, а след смъртта му е в притежание на Балшите, от които през 1387 г. преминава във владение на аристократичното семейство Дукагини, които от своя страна го преотстъпват на Венецианската република през 1393 година . По време на венецианското му владение, по правило градът като морски адриатически порт е търговски център на особено важната търговия със сол със западните български земи.
През средновековието градът придобива известност най-вече с основаната тук през 1444 г. от Скендербег и кръстена по него Лежка лига, чиято цел е борба срещу османските нашественици на Балканите и в частност в албанските владения.
Скендербег е погребан в катедралата в Лежа, която е посветена на Свети Никола. 1  2 
По османско време продължава използването за военни цели на средновековната крепост над града.
