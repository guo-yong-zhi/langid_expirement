Вилбранд фон Олденбург  е епископ на Падерборн  и Утрехт .
Той е вторият син на граф Хайнрих II фон Олденбург-Вилдесхаузен  и съпругата му Беатрикс фон Халермунд , дъщеря на граф Вилбранд I фон Локум-Халермунд. 1  Племенник е на Герхард I , епископ на Оснабрюк  и архиепископ на Бремен , и на Ото I фон Олденбург , епископ на Мюнстер. 2  Роднина е по майчина линия на архиепископите на Магдебург Албрехт I фон Кефернбург  и на Вилбранд фон Кефернбург .
От 1211 до 1212 г. Вилбранд фон Олденбург като домхер на Хилдесхайм по нареждане на император Ото IV пътува в Светите земи , за да прави проучвания за Петия кръстоносен поход. 3  Той разказва това подробно в своето Itinerarium sancte terre. Придружаван е от майстора на Йоанитския орден и през 1210 г. избрания хохмайстер на Немския орден, Херман фон Залца.
През 1225 г. Вилбранд е избран за епископ на Падерборн. През 1227 г. папа Хонорий III му нарежда да се бори против всички противници на императора в епископството му. Той побеждава графа на Шваленберг . Заради военните му способности през 1227 г. става също епископ на Утрехт, където има боеве с въстаналите селяни.
Вилбранд фон Олденбург подарява ценен бронзов съд за кръщения на катедралата на Хилдесхайм. Той е погребан в манастир Св. Серватиус в Утрехт.
