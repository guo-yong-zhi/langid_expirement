Кръстю Василев Лафазанов е български театрален и филмов актьор, играл в известни български телевизионни предавания като „Улицата“ и „Събота късен следобед“  и „Смях в залата“ . Играе в телевизионното комедийно шоу „Комиците“.
Роден е на 18 юли 1961 година във Варна в семейство на потомци на бежанци от Въмбел, Костурско. Майка му е медицинска сестра. След гимназията кандидатства стоматология и е приет. Кандидатства и във ВИТИЗ, като влиза след втория път. През 1985 година завършва актьорско майсторство за куклен театър във ВИТИЗ „Кръстьо Сарафов“ в класа на Елена Владова.
Участва е в Детско-юношеския театър „Златното ключе“ Варна, при Катя Папазова. След това работи в Родопския драматичен театър в Смолян  и театър „Сириус“ . Звездата му изгрява в театъра на Теди Москов „Ла Страда“, където Лафазанов изиграва първите си големи роли и става партньор на Мая Новоселска . От 1993 година преминава в Народния театър „Иван Вазов“.
Лафазанов озвучава в анимационни филми от 2000 до 2007 година. Той е официалният глас на Шрек в едноименната анимационна поредица, озвучавал е в 3 филма и коледния филм „Блатната Коледа на Шрек“, но през 2010 година решава да не озвучи едноименния герой в „Шрек завинаги“, в който е заместен от Йордан Господинов-Дачко. 1 
Запознава се с бъдещата си съпруга Елена Начева във ВИТИЗ и двамата се женят в трети курс. От брака си имат дъщеря Елица и син Георги-Крис. Елена Начева почива на 24 септември 2022 година. 2 
