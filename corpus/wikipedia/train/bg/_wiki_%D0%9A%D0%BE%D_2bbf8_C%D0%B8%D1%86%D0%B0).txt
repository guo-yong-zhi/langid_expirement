
﻿Костурино  е село в община Струмица на Северна Македония.
Селото е разположено в източната част на котловината Песо поле, в североизточната част на Плавуш.
На 3,5 километра северно от селото в местността Василица са локализирани останки от късноантична и средновековна крепост. 1 
През XIX век селото е чисто българско. В „Етнография на вилаетите Адрианопол, Монастир и Салоника“, издадена в Константинопол в 1878 година и отразяваща статистиката на мъжкото население от 1873 година, Костурино  е посочено като село със 102 домакинства, като жителите му са 330 българи. 2  Между 1896-1900 година селото преминава под върховенството на Българската екзархия. 3  Според статистиката на Васил Кънчов  от 1900 година Кастрино е населявано от 790 жители, всички българи християни. 4 
В началото на XX век на практика цялото село е под върховенството на Българската екзархия. По данни на секретаря на екзархията Димитър Мишев  през 1905 година в селото има 936 екзархисти и 5 гърци. Там функционира българско начално училище. 5 
При избухването на Балканската война 11 души от Костурино са доброволци в Македоно-одринското опълчение. 6 
В началото на Балканската война, жители на Костурино се присъединяват към ВМОРО. Местните власти обвиняват десетина такива в саботаж. В началото на ноември 1912 година, заптиета и аскер ги отвеждат в плен на място извън селото, където ги избиват. 7  Семействата издирват избитите и след като ги намират, ги погребват. След това събитие още по-голям брой жители на селото помагат на ВМОРО. Заптиетата в местният караул и аскер от Струмица пленяват около 70 жители на селото, които отвеждат в Дойран, където ги затварят в изба. В деня, в който е трябвало да бъдат избити, пленниците са освободени от началника на полицията в Дойран Етем Аджи Алиев и кмета на Дойран Керичов. Междувременно, мухаджири идват в Костурино и нападат и избиват жители на селото. 8 
Според преброяването от 2002 година селото има 1280 жители. 9 
Според данните от преброяването през 2021 г. Костурино има 895 жители. 10 
В селото има основно училище „Даме Груев“, поща, аптека и футболен клуб Голак. 11 
