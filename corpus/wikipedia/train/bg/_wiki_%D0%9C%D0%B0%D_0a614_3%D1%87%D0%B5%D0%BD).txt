Професор доктор Марин Христов Христов е български инженер, учен, ректор на Техническия университет в София  от 2011 до 2014 г. 1 
Роден е на 15 ноември 1949 г. в Плевен.
Завършил е Висшия машинно-електротехнически институт в София  през 1972 г. Специализира полупроводникови прибори и автоматизирано проектиране в електрониката във Великобритания, Франция, Гърция, Швеция, Португалия, Финландия, Германия и др. Защитава дисертация  на тема: „Модели на полупроводникови прибори за машинен анализ на преходни процеси в електронни схеми“.
Професионалната си дейност започва като инженер в катедра „Електроника“ на своя ВМЕИ веднага след дипломирането си. Асистент , главен асистент  и доцент  по електронни полупроводникови елементи и интегрални схеми и професор  в катедра „Конструкция, технология и производство на полупроводникови и микроелектронни елементи“ . Ръководител е на научноизследователската лаборатория „Автоматизирано проектиране в електрониката и микроелектрониката“ от 1994 г.
От 1989 до 1995 г. и от 2005 до 2011 г. е декан на Факултет „Електронна техника и технологии“ в ТУ, София. Между 2000 и 2005 г. е заместник-ректор на ТУС по учебната дейност. На 21 март 2011 г. е избран, а на 20 октомври същата година – преизбран, за ректор на Университета.
Основните области на научноизследователската и преподавателската му дейност са: микроелектроника, полупроводникови елементи, интегрални схеми, автоматизация на инженерния труд в микроелектрониката. Той е автор на над 300 научни публикации, 20 учебника и ръководства. Ръководител е на повече от 50 научноизследователски проекта и научен ръководител на 14 защитили докторанта .
В научните среди проф. Христов е известен като координатор и контрактор от 1992 г. на съвместни проекти по програми на Европейския съюз TEMPUS, INCO COPERNICUS, Information Society Technologies programme и др. е член на научните и професионалните организации EUROPRACTICE , IEEE , New York Academy of Science. От 2002 до 2010 г. е председател на българския клон на IEEE по „Системи и схеми“ и „Интегрални системи“. От 2006 г. е член на Управителния съвет на НТС.
От 1999 г. до 2007 г. е гостуващ лектор в следните висши училища и научни организации: ENSEA и ESSIE , Oxford Brookes University, Rutherford Appleton Laboratory, University of Glasgow , Словашки технологичен университет, Технически университет на Тампере  и др.
