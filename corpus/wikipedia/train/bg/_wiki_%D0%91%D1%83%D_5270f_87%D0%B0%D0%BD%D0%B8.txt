Букойчани  е село в Северна Македония в община Кичево.
Разположено е в областта Горно Кичево в южното подножие на планината Буковик.
Според османски документи, през 1747-1748 година жителите на Букойчани водят съдебни дела срещу жителите и спахията на селата Ягол и Стрегомище , които завладели пасищата на Букойчани. 1 
В XIX век Букойчани е българско село в Кичевска каза на Османската империя. В „Етнография на вилаетите Адрианопол, Монастир и Салоника“, издадена в Константинопол в 1878 година и отразяваща статистиката на мъжкото население от 1873 г., Букойгшани  е посочено като село с 8 домакинства с 29 жители българи. 2 
Според статистиката на Васил Кънчов  в 1900 Букойчани има 180 жители българи християни. 3 
Цялото християнско население на селото е под върховенството на Българската екзархия. По данни на секретаря на екзархията Димитър Мишев  в 1905 година в Букойчани има 240 българи екзархисти. 4 
При избухването на Балканската война в 1912 година 3 души от Букойчани са доброволци в Македоно-одринското опълчение. 5 
След Междусъюзническата война в 1913 година селото попада в Сърбия.
На етническата си карта на Северозападна Македония в 1929 година Афанасий Селишчев отбелязва Букойчани като българско село. 6 
Църквата „Свети Никола“ е изградена в 1970-те години на темели от стара църква, градена в 1882 година, а след това разрушена. Фреските са дело на зографа Кузман Фръчкоски, рисувани в периода от 1976 – 1978 година. 7 
Според преброяването от 2002 година Букойчани има 97 жители. 8 
От 1996 до 2013 година селото е част от община Заяс.
