Илма Ракуза  е швейцарска писателка, авторка на разкази, стихотворения, есета, литературна критика.
Илма Ракуза е родена през 1946 г. като дъщеря на словенец и унгарка в Римавска Собота . Ранното си детство прекарва в Будапеща, Любляна и Триест. През 1951 г. се премества с родителите си в Швейцария. Основно и гимназиално образование получава в Цюрих. Полага матура и от 1965 до 1971 г. следва славистика и романистика в Цюрих, Париж и Ленинград.
През 1971 г. защитава дисертация на тема „Мотивът за самотата в руската литература“ и става доктор по философия. От 1971 до 1977 г. е асистентка в катедрата по славистика в Цюрихския университет, където преподава от 1977 до 2006 г.
През 1977 г. Ракуза дебютира като писателка със стихосбирката „Като зима“ . Оттогава публикува множество стихосбирки, събрани разкази и есета.
Създава си име на преводачка на художествена литература от френски, руски, сърбохърватски и унгарски, а също на публицистка – „Нойе Цюрхер Цайтунг“, „Ди Цайт“ и др.
Ракуза е член на Немската академия за език и литература в Дармщат. Работата ѝ е отличена с престижни награди и стипендии.
Днес Илма Ракуза живее в Цюрих като писателка на свободна практика.
