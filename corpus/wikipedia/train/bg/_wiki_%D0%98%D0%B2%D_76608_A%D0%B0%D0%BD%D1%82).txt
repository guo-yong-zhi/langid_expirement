Иван Иванов Пеев е български композитор, аранжор и пианист.
Роден на 30 април 1937 г. в Горна Оряховица. 1  2 
Учи в Българска държавна консерватория, в класа по цигулка на професор Владимир Аврамов . Работи като главен специалист в редакция „Забавна музика“ на „Балкантон“  и като музикален редактор в редакция „Продукция“ на направление „Забавна музика“ на Българското радио от 1987 г. Като дете получава първа награда в общобългарското състезание за инструменталисти , участва в първите световни фестивали на младежта и студентите в Берлин и Букурещ. През 50-те години се увлича от джаза и е един от перспективните български джазпианисти. Организира различни оркестри с музиканти като А. Везнев, П. Славов, Л. Борисов, Ст. Славов, Ем. Манолов и др. В началото на 60-те години солисти на неговия оркестър са Емил Димитров и Мария Косева. Ръководител е на оркестър „6+1“, който в продължение на десетина години съпровожда концертните турнета на Лили Иванова. 1  2 
Един от изявените аранжори в българската поп музика . Песента „Градините на любовта“  в негов аранжимент печели Първа награда на фестивала „Златният Орфей“ през 1980 г.
Автор е на аранжимента и на една от най-популярните български песни – „Ако си дал“, музика и изпълнение: Емил Димитров,
текст: Иля Велчев . 1 
Първите си композиторски опити прави като студент. Активно композира от 70-те години в сътрудничество с Маргарита Хранова, дует „Ритон“ и др. Сред най-популярните му песни са: „Твоят поглед“, „Обич последна“, „Големият час“, „Едно момче на път“. Песента „Изповед“  печели Първа награда на радиоконкурса „Пролет“ , а „Южният вятър“  – втора награда на същия конкурс през 1984 г.
Умира на 24 ноември 2018 г. 1  2 
