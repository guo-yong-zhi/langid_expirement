Емил Емилов Атанасов е български актьор.
Той е роден на 18 май 1970 г. в София. Той е пряк потомък по майчина линия на Кочо Лютата.
Основно образование от 1-ви до 8-и клас в 104 основно училище „Захари Стоянов“ гр. София. Завършва средно образование в Образцов техникум по механотехника – София.
През 1988 г. дебютира в киното с филма „Меги“. В периода 1990 – 1994 г. учи актьорско майсторство за драматичен театър във ВИТИЗ в класа на професор Надежда Сейкова и доцент Илия Добрев.
Играе в над 50 постановки на сцените на Драматично-кукления театър „Константин Величков“ в Пазарджик, Драматично-кукления театър „Иван Димов“ в Хасково, Народният театър „Иван Вазов“, Сатиричния театър „Алеко Константинов“, Младежкия театър „Николай Бинев“, Театър „София“, Театър „Възраждане“, Театър 199 и Нов драматичен театър „Сълза и смях“ в София.
Основава и ръководи младежка театрална школа „Зад кулисите“ през 2011 г. От 2012 до 2013 г. е член на управителния съвет на „Артистаутор“. Емилов е основател, директор и художествен ръководител на Нов драматичен театър „Сълза и смях“. 1  Основава и става председател на Професионален синдикат на българските артисти – ПСБА през 2016 г.
Емилов се занимава активно с озвучаване на филми и сериали от 2000 г. Първата му работа е върху сериала „Фантазиите на Вероника“ 2  с участието на Кърсти Али. Озвучил е десетки и стотици филми и сериали по БНТ, Nova, bTV, TV7 и др. От 1995 г. е част от екипа на редакция „Хумор и сатира“ на БНР с многобройните си изпълнения в „Кабаре ФАТА МОРГАНА“, „Дядовата ръкавичка“, „Голямата къща на смешните хора“, „Звезди посред бял ден“ и други, както и с участията си в радиотеатъра.
По-известни заглавия с негово участие са „Кралят на квартала“, „Стар Трек: Ентърпрайз“ , „Ориндж Каунти“, „Франклин и Баш“ и „Без пукната пара“, анимационните поредици „Време за приключения“, „Истинските ловци на духове“, „Х-Мен“ и „Бакуган: Бойци в действие“, както и турските „Опасни улици“ и „Другите отчаяни съпруги“, немският „Кобра 11“, „Последният кораб“, „Завинаги“, „Майк и Моли“ и минисериалите „Американска криминална история: Убийството на Джани Версаче“ и „Десет малки негърчета“.
В края на 2011 г. става член на Българска социалдемократическа партия – БСДП. През октомври 2015 г. Емилов неуспешно участва в изборите за общински съветници на Столична община и районен кмет на община Люлин – водач на листата на БСДП. На следващата година основава „Клуб Социалдемократ“ в БСДП. Той е първият председател на клуба. На парламентарните избори 2017 г. неуспешно се кандидатира за народен представител  и за районен кмет на район Младост в частичните избори за кмет и районен кмет на район Младост в частичните избори за кмет. 4  От 2018 г. е избран за заместник-председател на БСДП.
