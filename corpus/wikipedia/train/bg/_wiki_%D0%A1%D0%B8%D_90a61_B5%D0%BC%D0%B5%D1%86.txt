Свети Симеон Богоприемец или Свети Симеон Праведни, жител на Йерусалим, благочестив праведник, споменат в евангелието на Лука.
Преданието разказва, че Симеон бил един от седемдесетте преводачи на старозаветния текст на Библията от еврейски на гръцки, които египетският цар Птоломей ІІ Филаделф  назначил. На свети Симеон се паднало да преведе книгата на пророк Исаия. Когато стигнал до глава 7 стих 14, решил, че в еврейския текст има грешка, като е казано: „Девица ще зачене и ще роди Син, и ще Му нарекат името Емануил“. Посегнал да поправи думата Девица, но ангел Господен спрял ръката му: „Писаното е точно, затова нищо не поправяй! Ти няма да умреш, докато не видиш с очите си изпълнението на тия думи“.
Според протоевангелието на Йаков Симеон станал свещеник в Йерусалимския храм след убийството в него на Захарий, баща на Йоан Кръстител.
След три дни жреците започнали да се съветват кого да поставят вместо него и жребият се паднал на Симеон. Това му е било открито от Светия Дух, че той няма да умре, докато не види Христа живия. 1 
Христовата църква причислява Сретение Господне към дванадесетте господски празници, чества се на 2 февруари. Четиридесет дни след раждането на Господа Иисуса Христа, света Дева Мария донесла своя Младенец в Йерусалимския храм според Мойсеевия закон, който заповядвал, всяко първородно от мъжки пол да бъде представяно на Бога . Това било установено за спомен на избавянето на израилските първородни от смъртта, която поразила всички египетски първородни от човек до добитък .
Симеон по внушение на Светия Дух влязъл в храма, когато донясли Иисуса Христа. Той Го взел на ръце и в пророческо вдъхновение извикал: „Сега отпускаш Твоя раб, Владико, според думите си с миром, защото очите ми видяха Твоето спасение, което си приготвил пред лицето на всички народи – светлина за просвета на езичниците и слава на Твоя народ Израиля!“ Йосиф и св. Дева се чудели на тия негови думи. А той, като ги благословил, обърнал се към Мария и казал: „Ето, Този лежи за падане и ставане на мнозина в Израиля и за предмет на противоречия, и на самата тебе меч ще прониже душата, за да се открият мислите на много сърца“ .
Според житието на Свети Симеон, написано от Димитър Ростовски, той е починал на 360-годишна възраст.
Мощите на свети Симеон при император Юстиниан I били пренесени от Йерусалим в Константинопол и положени в храма апостол Иаков, брат Господен.
Паметта на свети Симеон се чества на 3 февруари.
