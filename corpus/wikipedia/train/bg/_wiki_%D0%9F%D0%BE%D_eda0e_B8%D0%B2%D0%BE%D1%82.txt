Подарен живот  е мексиканска теленовела, режисирана от Серхио Катаньо и Рубен Нелиньо Акоста и продуцирана от Лусеро Суарес за Телевиса през 2020 г. Адаптация е на едноименната чилийска теленовела, създадена от Мария Хосе Гайегиос. 1 
В главните роли са Хосе Рон, Ева Седеньо и Хорхе Салинас.
Николас е шестгодишно момче, болно от левкемия, което спешно се нуждае от трансплантация на костен мозък. Елена и Ернесто, които са осиновителите на момчето, неочаквано получават новината за болестта му и откриват, че са несъвместими за донорство.
Предвид ситуацията, двойката решава да открие биологичния баща на Николас и го откриват. Педро е обикновен механик, който работи в квартален сервиз. Първоначално Педро отказва да приеме, че е баща на Николас, тъй като приятелката му от миналото умира, без да му каже, че е забременяла. Въпреки това той се среща със сина си, като постепенно между него и осиновителката се появява специална връзка.
Премиерата на Подарен живот е на 23 март 2020 г. по Las Estrellas. Последният 81. епизод е излъчен на 12 юли 2020 г.
На 24 октомври 2019 г. Лусеро Суарес представя пред компания Телевиса актьорите Хосе Рон и Ева Седеньо като двойката, която е избрана да изиграе главните роли в теленовелата, базирана на едноименната чилийска теленовела. Няколко дни по-късно, на 28 октомври 2019 г., започват снимките на продукцията, като е разкрита голяма част от актьорския състав - Хорхе Салинас, Ерика Буенфил, Омар Фиеро, Сесар Евора и други. 2  3  4  Половината от записите на продукцията са в студио, а другата половина - на различни локации, като се записват около 30 сцени на ден. 5 
Записите на всички теленовели на Телевиса, както и на тази, са прекъснати в края на март 2020 г. заради пандемията от COVID-19 в Мексико. 6  7  Заради извънредната ситуация се налага историята да бъде променена в последните си сцени, като записите се възобновяват на 25 май 2020 г., като това е първата теленовела на Телевиса, която започва снимките си при строги мерки на хигиена. 8  9  10  Записите приключват на 13 юни 2020 г. 11  12 
Специализираният сайт lahoradelanovela.com дава оценка 8/10, аргументирайки се: „В Подарен живот се среща по-забавено темпо, особено където е необходимо - каквито са емоционалните сцени с детето. Комбинацията от този ритъм, тъжната музика, добрите диалози и добрите изпълнения на актьорите би могла да разчувства дори и камък. Браво!“. 13 
Критикът Алваро Куева пише в мексиканския вестник Milenio: „Тази поредица на Лусеро Суарес изглежда красива, каквато трябва да бъде една теленовела; да, като теленовела от 2020 г. Всеки ресурс е поставен там, където и как трябва да бъде“. 14 
Премиерата на теленовелата е на 31 май 2021 г. по Диема Фемили и завършва на 21 септември. Второ излъчване започва на 12 септември 2022 г. Ролите се озвучават от артистите Яница Митева, Силвия Русинова, Елисавета Господинова, Димитър Иванчев, Ивайло Велчев и Здравко Методиев.
ВАЖНО: Този шаблон се отнася единствено до авторските права върху съдържанието на статията. Добавянето му не отменя изискването да се посочват конкретни източници на твърденията, които да бъдат благонадеждни. 
