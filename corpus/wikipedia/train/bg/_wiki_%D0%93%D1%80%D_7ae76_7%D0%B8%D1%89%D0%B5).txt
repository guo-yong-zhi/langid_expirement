Градец  е село в община Врабчище, Северна Македония.
Селото е разположено северно от Гостивар в източното подножие на планината Шар.
В западния край на селото, на ридче е разположена античната и средновековна крепост Градище. В 1190 година сръбският жупан Стефан Неманя завладява Полога и разрушава град Градец и Лешъск. 1 
В XV век в турските преброителни дефтери Градец е отбелязан като село. В 1452/53 година то има 88 къщи, а в 1467/68 година 108 къщи. 1 
В края на XIX век Градец е преобладаващо албанско село в Тетовска каза на Османската империя. Между 1896-1900 година християнското население в селото преминава под върховенството на Българската екзархия. 2  Според статистиката на Васил Кънчов  в 1900 година Градец има 100 жители българи християни и 660 арнаути мохамедани. 3 
Според патриаршеския митрополит Фирмилиан обаче в 1902 година в Граца има 12 сръбски патриаршистки къщи. 4  Според секретаря на екзархията Димитър Мишев  в 1905 година в Градец има 56 българи екзархисти. 5 
В 1913 година селото попада в Сърбия. Според Афанасий Селишчев в 1929 година Градец е село в Сенокоска община в Долноположкия срез и има 174 къщи с 1024 жители българи и албанци. 6 
Според преброяването от 2002 година селото има 4555 жители. 7 
