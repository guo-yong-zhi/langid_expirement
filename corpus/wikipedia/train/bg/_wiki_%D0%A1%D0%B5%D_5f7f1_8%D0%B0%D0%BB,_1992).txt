„Семейство Адамс“  е американски анимационен сериал, базиран на епонимните комиксови герои. Излъчването му е от 12 септември 1992 г. до 6 ноември 1993 г. по ABC и е продуциран от Хана-Барбера. Разработката на сериала започва с успеха на пълнометражния филм „Семейство Адамс“ от 1991 г. Продуцирани са два сезона. Това е вторият анимационен сериал със Семейство Адамс. Първият е от 1973 г. и също е продуциран от Хана-Барбера.
Преводите на заглавията са тези от излъчванията по Нова телевизия, Диема и Диема Фемили, където дублажът е един и същ и епизодите се излъчват в разбъркан ред.
В България сериалът е излъчван през 90-те години на миналия век по Канал 1.
На 3 октомври 2009 г. започва повторно излъчване по Нова телевизия, всяка събота и неделя от 07:30 по програма, но почти винаги малко по-рано, като за последно е излъчен епизодът на 15 ноември. В началото на 2010 г. започва излъчване на останалата част епизоди, обикновено през делничен ден от 03:30, като не се споменават в програмата на телевизиите. Дублажът е записан наново през януари 2009 г. в Арс Диджитал Студио и ролите се озвучават от артистите Елена Русалиева, Венета Зюмбюлева, Борис Чернев, Петър Чернев и Васил Бинев.
На 13 март 2010 г. започва повторно излъчване на епизоди по Диема, всяка събота и неделя от 07:30 с втория дублаж, като последният за момента е на 28 март.
На 15 март 2010 г. започва повторно излъчване по Диема Фемили, всеки делничен ден от 06:45, като за последно е излъчен епизод на 31 март.
