Сър Томас Ливингстън Мичъл  e шотландски военен топограф, майор, изследовател на Австралия.
Роден е на 15 юни 1792 година в Крейджън, област Глазгоу, Шотландия, в семейството на Джон Мичъл и Джанет Уилсън. След завършване на средното си образование постъпва в Единбургския университет, специалност топография и картография, но след смъртта на баща си през 1811 г. е принуден да напусне университета и се записва в армията. Там продължава да учи геодезия и картография и повече от 11 години служи в армията, като участва в сражения срещу Наполеон в Португалия. В Лисабон се жени за Мария Блънт. След приключване на войните с Наполеон се връща в Англия и продължава да служи в армията.
През 1827 г. Мичъл е назначен за началник на топографската служба на щата Нов Южен Уелс и пристига в Австралия, за да заеме длъжността. В задълженията му влизат съставянето на карти на местности, проектирането на пътища и селища, трасиране на парцели и други. Мичъл е превъзходен топограф и картограф и голям ерудит, но е с тежък характер. Да се работи с него е много трудно, а към своите колеги, прославените изследователи на Австралия Чарлз Стърт и Лудвиг Лейхард, се отнася много подозрително, и използвайки високия си пост като ръководител на топографската служба на щата, невинаги им оказва необходимата поддръжка, на която тези пътешественици по право могат да разчитат.
В продължение на повече от 15 години Мичъл извършва 4 експедиции в Източна Австралия, като допринася много за откриването и изследването на огромни територии на континента.
През 1831 – 1832 открива горния басейн на река Дарлинг, в т.ч. трите ѝ извора. През януари 1831 г. в търсене на плавателна река в Източна Австралия тръгва от Сидни, пресича равнината Ливърпул и в началото на февруари достига до река Гуайдир. Проследява течението ѝ, завива на север, открива горното течение на река Дарлинг, и се изкачва по нея до устието на Гуайдир. Там в схватка с аборигените двама от спътниците му са убити, туземците заграбват всичките хранителни запаси на отряда и Мичел е принуден да се върне. Открива река Балон, а на запад от нея – Уоррего и доказва, че двете реки се вливат в Дарлинг.
През 1835 г. отново от Сидни, по маршрута на Чарлз Стърт пресича Големия Вододелен хребет и по река Боган се спуска до Дарлинг, където построява форт Борк. Водата в Дарлинг се оказва прясна, което противоречи на твърденията на Чарлз Стърт и Мичъл са спуска по нея и след 500-километрово пътешествие доказва, че е десен приток на река Мъри.
Третата експедиция на Мичъл е най-удачна и като брой направени открития и като организация. През 1836 г. се спуска по река Лахлан  и по Марамбиджи до Мъри и по последната до устието на Дарлинг. Изследва и картира долното и средното течение на Дарлинг. Отново се изкачва по Мъри  и по левия ѝ приток река Лодон достига до западните разклонения на Австралийските Алпи, като става първия европеец, който изследва планините и реките в този район, неговите геоложки, природни и климатични особености. По реките Уимер  и Гленелг  на 20 август 1836 г. се спуска до Индийския океан . От там по права линия се завръща в Сидни. По време на експедицията си изследва цялата вътрешна част на Югоизточна Австралия, която по късно става щата Виктория и поради прекрасните си природни и климатични условия много скоро бързо е заселена.
През 1839 г. на Мичъл за особени заслуги по откриването и изследването на Австралия му е присъдено рицарско звание, а година по-рано в Лондон е издадена книгата му: „Three expeditions into the interior of Eastern Australia...“ .
В четвъртата си експедиция Мичъл си поставя цел да открие път по суша от Нов Южен Уелс на север до залива Карпентария. В състава ѝ влизат 30 души, 80 бика и 17 коня, а във фургоните носят две разглобени железни лодки. Първи помощник на Мичъл е 27-годишния офицер от топографската служба Едмънд Кенеди. Голяма помощ на експедицията оказва и аборигенът Юрони, който е водач на отряда.
На 16 декември 1845 г. експедицията тръгва от Батърст  на север. Пресича реките Макуори и Касълрей и продължава на север-северозапад към река Балон . На река Балон експедицията е настигната от куриер от Сидни, който донася вестници, в които са описани откритията извършени от Лудвиг Лейхард през 1844 – 1845 г. Крайно раздразнен от тези съобщения Мичъл решава с форсиран марш да продължи на север. В долината на река Мараноа , където открива тучни пасища удобни за развитие на животновъдство, Мичъл оставя голяма част от екипировката на експедицията и без много багаж продължава на север. На запад от Мараноа пресича река Уоррего , а на север от нея открива река Ногоа . На 15 ноември 1846 г. открива горното течение на река Барку . Поради изчерпване на питейната вода и хранителните припаси и поради това, че местността става все по пустинна Мичъл се връща обратно без да достигне целта си – залива Карпентария. Книгата, описваща пътешествието му през 1845 – 1846 е издадена в Лондон през 1848 под заглавието: „Journal of an expedition into the interior of tropical Australia...“, .
След провеждането на експедициите си Мичъл продължава да изпълнява своите задължения като главен землемер на щата. Под негово ръководство се прави кадастър на огромни площи земеделски земи и пасища в Югоизточна Австралия.
Умира от бронхит на 5 септември 1855 година в Сидни на 63-годишна възраст.
Неговото име носят:
