Лазерната епилация е съвременен метод за премахване на космите от тялото с цел постигане на естетика.
Счита се, че лазерната епилация е най-дълготрайният и ефективен метод за целта. При нея специализирана апаратура третира космения фоликул със светлинни лъчи. Те преминават през кожата и пигмента в косъма ги абсорбира. Този тип обезкосмяване цели да увреди фоликулите, така че космите да не израснат отново. 1 
Негативни ефекти за кожата не се откриват, тъй като лъчите преминават през нея, но не се абсорбират от тъканите около косъма.
Светлинният лъч е насочен към пигмента в косъма, а не в кожата. По тази причина колкото е по-голям контрастът между цвета на кожата и космите, толкова по-успешна ще бъде процедурата.
Въпреки че технологиите са напреднали и вече е възможна и лазерна епилация на по-тъмна кожа, се препоръчва клиентът да не е излагал кожата си активно на слънце поне две седмици преди и след процедурата.
Преди всяка процедура, космите в зоната, която ще бъде третирана, трябва да бъдат премахнати. Отстраняването им трябва да стане с помощта на бръсначка или крем депилатоар, а не да бъдат отскубнати с кола маска, епилатор, шугаринг или пинсета. 2 
Между процедурите космите не трябва да се премахват от корен, за да може крайният ефект да е задоволителен.
Броят на необходимите процедури зависи от различни фактори, тъй като всеки човек е различен. От най-голямо значение са дебелината и цвета на окосмяването. По-плътните и тъмни косъмчета са тези, които се повлияват по-бързо.
Обикновено са необходими между 6 и 8 процедури на зона за жени и между 8 и 10 за мъже. Те се правят с интервал от 35 до 45 дни, според избора на място за третиране. А след приключването на всички сесии, се извършват процедури за поддръжка през 6 месеца. 3 
Лазерната епилация не е болезнена процедура. При нея се усеща боцкане, което е напълно поносимо.
В някои лазерни центрове има налични специални охлаждащи системи, а в други – охлаждащи гелове. Те значително намаляват усещането за болка. 4 
