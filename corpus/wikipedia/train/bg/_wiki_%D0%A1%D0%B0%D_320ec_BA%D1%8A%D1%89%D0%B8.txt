„Сами вкъщи“  е американски анимационен филм от 2016 г. на Illumination Entertainment. Сценарият е написан от Брайън Линч, Синко Пол и Кен Даурио, а режисьори са Крис Рено и Яроу Чейни. Премиерата е на 16 юни 2016 г. на фестивала в Анси, а по кината във Великобритания, САЩ и България филмът излиза съответно на 18 юни, 8 юли и 5 август 2016 г.
Главният герой е кучето Макс, който много обича своята стопанка Кейти. Един ден тя води у дома друго куче на име Дюк, който му взема храната и леглото. В караниците си излизат на улицата и ги залавят от контрол по животните. Докато ги возят към приюта, един заек отива да освободи един свой приятел от микробуса. Макс и Дюк го молят за помощ. Той се съгласява, но при едно условие:Да дойдат в бандата му. Гиджет, кучето, което толкова години е живяло срещу блока на Макс, разбира че е влюбена в него и тръгва да го спасява.
