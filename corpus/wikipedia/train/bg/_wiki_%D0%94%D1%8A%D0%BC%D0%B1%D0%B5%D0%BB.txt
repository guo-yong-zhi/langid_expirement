Дъмбелът  е спортен уред, който се състои от лост , от двата края на който има тежести с кръгъл вид, закрепени с гайка.
Лостът е с максимална дължина 50 см, а теглото на металните дискове е не повече от 55 килограма. Дъмбелът произлиза от обикновените гири от лят чугун, като при него могат да се сменят тежестите. Предимство на дъмбела пред стандартната щанга е по-голямата амплитуда на движение и значително по-големият набор от упражнения. Дъмбелът позволява самостоятелното развитие на мускулите, за разлика от щангата където по-силната лява или дясна половина на тялото автоматично поема по-голяма част от тежестта. При изтласкване от лег дъмбелите позволяват по-голямо движение назад, което натоварва по пълноценно мускулите на трениращия. При щангата това движение е ограничено от лоста опиращ в гръдния кош. Недостатък е лесното развиване на гайките при упражнения. При новите дъмбели задължително в гайката е поставена гумена шайба за увеличаване на сцеплението между гайката и диска. При модерните дъмбели цялата ръкохватка е покрита с пластмаса, което напълно елиминира проблема с развиването на гайката.
Дъмбелите се използват предимно за бодибилдинг и гимнастика, като гимнастиката е по-слабо застъпена заради по-големите тежести, които се използват по презумпция при дъмбела.
