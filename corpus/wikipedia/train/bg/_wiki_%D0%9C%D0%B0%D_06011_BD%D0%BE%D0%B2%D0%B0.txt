Магдалина  Якова Железарова-Тишинова е българска медицинска деятелка и общественичка от Македония, дипломирана българска акушерка в Солун, а по-късно първата в Благоевград.
Родена е в 1876 година в българския южномакедонски град Кукуш, тогава в Османската империя, днес Килкис в Гърция, в семейството на Яко Железаров. 1  Нейна по-малка сестра е Велика Железарова-Хаджистоянова. 2  
Задомява се в родния си град Кукуш. В 1902 година се ражда синът ѝ Георги Тишинов. По-късно се преселва в Солун. 3  В 1907 година завършва Цариградския императорски отомански медицински институт. Назначена е за общинска акушерка в Солун, 1  към 1908 година е една от двете дипломирани акушерки в града. 4 
През Междусъюзническата война изпраща 10-годишния си син Георги при сестра си във Варна, за да го предпази от погромите в Солун. 3  След Първата световна война се преселва в България и към 1920 година се установява в Горна Джумая , 1  при нея отива и синът ѝ Георги. 3 
По това време в града се създава първата градска амбулатория от д-р Перикъл Джогов, който кани в нея Магдалина Тишинова . Наред с работата си като акушерка тя поема и функциите на медицинска сестра и санитарка. Тъй като липсва родилен дом, извършва ражданията по домовете, а след това подкрепя и напътства майките при отглеждането на децата. 1 
Магдалина Тишинова е и активна общественичка, деятелка и председателка на Женското дружество в града. 1  5 
Има четири деца: трима сина – Благой, Димитър и Георги, и една дъщеря – Мария. Синът ѝ Георги е известният, обичан от благоевградчаните поет и доктор Тишинов, Благой е учител и дългогодишен директор на прогимназията в Благоевград. 1 
Умира в 1952 година в София. 1 
