Пистолет Макаров  е съветски полуавтоматичен  пистолет, разработен от Оръжейния конструктор Николай Макаров през 1948 г. Служи във въоръжените сили и органите на вътрешния ред на СССР, по-късно Русия, целия социалистически блок , както и други държави от съветската зона на влияние. На места е на въоръжение и до наши дни.
ПМ е създаден в резултат на конкурс за разработка на лично оръжие, предназначено за офицерския състав на Червената армия. Комитетът по отбраната посочва в условията на конкурса, че трябва да използва нов патрон, а именно създадения от Борис Сьомин  патрон 9×18 mm  и схема със свободен затвор. Въпреки че патронът се определя като 9 mm, той е 9,25 mm. Поставените условия са спазени от Николай Фьодорович Макаров, който през 1948 г. печели конкурса. ПМ се откроява от своите конкуренти с простота на конструкцията , икономичност, лесна изработка и ефективност в бой. Първоначално се произвежда от Ижевския машиностроителен завод. Остава на въоръжение в полицията и армията на СССР и Русия. Изместен е от по-новите модели пистолети – PQ, ППМ, ГШ-18, ПММ  и др., но и до днес се използва в много страни като основно оръжие на армейски и полицейския състав. На въоръжение е в 12 държави-страни от Варшавския договор, ОНД, Китай и развиващите се държави. Модификации на ПМ се произвеждат в Русия и България и до днес.
В конструкцията на пистолета е използвана схемата от немския Walther PP/Валтер ПП. Автоматиката действа на основата на отката на свободния затвор-кожух, напълно обхващащ цевта. В първите произведени пистолети спусъкът има твърде голям свободен ход и обирането му при скоростна стрелба води до завишаване разсейването на изстрелите. Впоследствие този недостатък е отстранен. В сравнение с изходния Walther PP, предпазителят на ПМ е променен. Макаров счита, че е по-естествено за работата на китката на ръката, изключването на предпазителя да става чрез завъртане с палеца надолу. Опростените мерни прибори са разчетени за стрелба до 50 m. Наклонът на ръкохватката е 102 градуса. Конструкцията на ПМ включва 25 елемента.
Плавността на линиите на външните детайли придава на пистолета удобна форма. Той е прост за боравене, високо надежден, с ниски за калибъра си тегло и размери. Намаляването на размерите води до снижаване на бойните качества на пистолета. Скъсената до 93 mm. цев и сравнително маломощния патрон обуславят ниската точност и групираност на стрелбата, дори и при близки разстояния. Табличният радиус на разсейване е 0,16 m. на дистанция от 50 m.
Произвеждан е в оръжеен комбинат Арсенал като завода има бивш секретен индекс отпреди 1990 г. „завод 10“ – „Factory 10“.
