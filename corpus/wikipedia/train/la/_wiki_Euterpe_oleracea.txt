Euterpe oleracea est species plantarum Arecalium in America Australi sponte nascentium. Binomen a Carolo Friderico Philippo von Martius anno 1824 statutum est, qui sic descripsit: "Crescit locis depressis sylvaticis udiusculis per magnam Brasiliae partem, praesertim sub ipso Aequatore sitam vel ab inde minus distantem. In Provinciis Piauhiensi, Pernambucana, Maragnaniensi diversis: Jusara, Jissara, Palmito nominibus salutata, in Paraensi Assai et var. minor Assai dicitur." Tam fructus quam medullae coronariae comeduntur. Sucus fructuum regimini salutari utilis habetur. Euterpe oleracea in Brasilia propter fructus colitur.
