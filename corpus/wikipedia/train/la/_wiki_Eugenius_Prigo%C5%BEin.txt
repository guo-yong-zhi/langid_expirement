Officium
Familia
Memoria
Eugenius Victoris f. Prigožin, litteris Cyrillicis Евгений Викторович Пригожин , novem fere annos ob furta incarceratus, deinde coquus, est negotiator duxque mercennariorum Russus. Milites gregis Wagner, quibus praefuit, magna parte ex incarceratis Russis congeruntur: in Africa Syriaque iam diu pugnaverant; recenter incursionem Russicam in Ucrainam adiuvabant.
Leninopoli  natus est. E carcere anno 1990 absolutus, cum matre et patre pastilla botello farta in mercatu saepti Apraksin urbis nativae venditare incepit. Societatem mercatoriam cibos praecoctos venditantem, nomine Anglorussico Конкорд Кейтеринг  anno 1996 condidit. Eodem fere tempore popinas gerere coepit, 1  quarum primam eodem anno condidit, nomine Старая Таможня , ubi ostentatrices nudae se monstrabant. 2  Alteram lautissimam in Viatca flumine natantem nomine Anglico New Island  anno vel 1997 vel 1998 creavit: ibi ipse Vladimiro Putin Iacoboque Chirac mense Iulio 2001, Georgio W. Bush Putinque 3  die 25 Maii 2002 cenam intulit; 4  ibi Putin diem natalem suam autumno 2003 celebravit. 5  Prigožin ab his annis шеф-повар Путина 6   nuncupatus est.
Ex his concursibus cum Putin societas Concordiae magnopere floruit. Epula Foro Oeconomico Internationali Petropolitano quotannis praebebat, ducibus gubernatoribusque et ministris civitatum plurimorum congressis. Cena inauguralis Demetrii Medvedev Russiae praeside mense Maio 2008 intulit. 7  Convivium apud Museum Solitarium Petropolitanum anno 2003 ornavit ubi Carolus Walliae princeps receptus est. 8  Ab anno 2012 prandia cenasque apud scholas Moscuenses, ab anno insequenti apud copias militares Russiae fere omnes parabat, 9  aliis obsonatoribus ex hoc munere subito eiectis; 10  sed anno 2013 requisitio ciborum militarium apud tales societates abrupta est, imperante Sergio Šoigu ministro munitionis. 11 
Quibus emolumentis divitissimus factus, Prigožin ipse luxu fruebat, sed et exercitum mercennariorum, "Grex Wagner" , dirigere suscepit . Seipsum die 1 Maii 2014 condidisse praetendit. 12  Hic grex recentius magna parte ex incarceratis Russis componitur qui, post sex menses servitii militaris, absolutionem poenae nancisci solent. Quamquam instrumenta bellica per ministerium munitionis Russicum accipit pecuniisque societatis Concordiae suppeditatur, grex Wagner a regimine Russico separatur. Ab eodem fere anno in pluribus regionibus contra inimicos Russiae modo secreto et militari agit, videlicet Ucraina orientali , Syria, Sudania, Africa Media, Libya, Malia, Venetiola.
Ex eisdem pecuniis anno fere 2016 Procurationem inquisitionum interretialium in urbe nativa condidit direxitque 13  ut in civitatibus Russiae aemulis vel inimicis res dubiae falsaeque per media socialia divulgentur atque tali confusione regimina debiliora per comitias eligantur.
Duce Prigožin mercenarii gregis Wagner contra exercitum Russicum die 23 Iunii 2023 repugnaverunt demissionemque Sergii Šoigu postulaverunt. Praesidium militare Rostoviae ad Tanaim, unde incursionem in Ucrainam dirigebatur, sine proelio ceperunt expeditionemque Moscuam versus ad revendicationes  persequendas rapidissime susceperunt; contrarios aëre minantes interfecerunt. Putin a Moscua refugisse censetur. Alexandro Lukašenko praeside Rutheniae Albae  paciscante, Prigožin secessum expeditionis Moscuensis redditionemque Rostoviae decrevisse dicitur. 14  Exsilium Minsci in Ruthenia Alba petivit, 15  unde in Petropolim Moscuamque nonnumquam, facie dissimulata, per aëroplanum suum redit. 16  Ille tribunique militares ibi cum Vladimiro Putin collocutus est. 17 
