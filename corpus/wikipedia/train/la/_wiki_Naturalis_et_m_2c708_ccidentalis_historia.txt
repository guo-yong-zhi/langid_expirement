Naturalis et moralis Indiae Occidentalis historia, titulo pristino Historia natural y moral de las Indias, est opus principalis Iosephi de Acosta. Hispali anno 1590 divulgatum, mox in varias linguas conversum est.
Iosephus de Acosta, missionarius Iesuita, de conversione Amerindorum Peruvianorum ab anno 1572 usque in 1583, Mexicanorum usque in 1587 laboravit, eodemque tempore res geographicas, physicas, ethnographicas, biologicas observabat. Quas observationes praesertim  in hoc opere in libros septem diviso rettulit. Libri I et II, de geographia "Novi Orbis", Latine dum in Peruvia morabat composuerat annoque 1589 Salmanticae divulgaverat sub titulo De natura novi orbis libri duo. 1  In Hispania reditus, illis libris Hispanice versis, quinque libros in editione 1590 addidit, historia naturali Novi Orbis libris III et IV, religione Indorum libro V, scientia et consuetudines Indorum libro VI, historia Indorum libro VII. 2   
Libro quarto fontem perutilem praebuit de speciebus per permutationem Columbianam transmissis, quia plantas enumeravit tam ab Europa in Americam advectas quam in America ab Europaeis repertas. Ex his curiose describuntur socolata , chilli , ananas , banana , guayava , aliae nonnullae; ex illis inter alias nux Indica .
