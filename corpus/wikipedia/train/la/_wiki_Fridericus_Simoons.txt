Officium
Memoria
Fridericus Simoons  fuit geographus et anthropologus Americanus.
Patre Batavo, matre Belgica, Fridericus Simoons Philadelphiae die 2 Novembris 1922 natus est. Novarci in Nova Caesarea educatus est. Alumnus fuit universitatis Rutgersensis breveque temporis spatium Harvardianae. Ad studia geographiae culturalis conversus Berkeleiae apud universitatem Californiensem gradum doctoratus anno 1956 accepit, Caroli Sauer discipulus, dissertatione prolata The peoples and economy of Begemden and Semyen, Ethiopia.
Docuit apud universitatem Wisconsinensem ab anno 1957, interdum et alibi, sed ab anno 1969 fuit professor geographiae apud universitatem Californiensem in urbe Davis institutam. E quaesitionibus suis ethnographicis de consuetudinibus praesertim cibariis opera utilissima scripsit: Eat Not This Flesh  de interdictionibus ciborum, Food in China  de alimentis coquinisque Sinarum, Plants of Life, Plants of Death  de usu plantarum tam edulium quam venenosarum, atque cum muliere Elisabetha Simoons A Ceremonial Ox of India  de bubus in India sacris. Annum iam centesimum agens die 30 Iunii 2022 Sonoma in urbe mortem obiit.
