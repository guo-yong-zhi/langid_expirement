Mythus urbanus seu legenda urbana seu fabula urbana est genus culturae popularis, quod in falsis consistit fabulis, quae a narratoribus omnino verae creduntur. Licet "urbani" nominentur, tales mythi e regionibus urbanis non semper oriundi sunt. Immo, haec nuncupatio adhibetur, ut tales legendae hodiernae ab eis placitis discernantur, quae ab antiquitate tradita sunt velut fabulae ex mythologia Graeco-Romana aut Teutonica depromptae. Idcirco sociologi et anthropologi terminum q.e. "legenda contemporanea" praeferunt. Narratores saepe autumant eventa huiuscemodi fabularum contigisse "amico amici."
