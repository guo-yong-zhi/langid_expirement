Chebeb 1  vel alchubebe 2   est modus ciborum praeparandorum a principio Arabicus vel Levantinus, qui cito a Turcis, multo tardius ab Europaeis acceptus est. Praesertim ad carnes, saepe et ad pisces fructusque necnon fungos adhibetur.
Appellationi sensus latus sensusque strictiores recognosci oportet. Sensu lato chebeb est ferculum sive et epulum quae e cibis in veruculis sive in singulo veru ut assentur tentis constat. Tale ferculum parari potest aut a peregrinis qui focum sub caelo accendunt, aut in coquinis suis a coquis, aut ab institoribus in viis nundinisque. Variis speciebus generis chebeb sive hoc nomine simplici, sive aliis nuncupationibus pluribus, mundus ganeonum comissatorumque fruitur: praecipue šašlyk vel šiškebab vel chebab, videlicet offulae carnis in veruculis subassatum, iure sive et condimentis inspersis; 3  döner kebap insuper seu šawarma seu gyrus, 4  5  qui in Turcia saeculo XIX inventum esse videtur, videlicet cumulus frustulorum carnis agninae vel vervecinae in singulo veru verticali assae, successive desectae ut cibum emptoribus offeretur.
Etiamsi in Europam non nisi recenter introducatur, chebeb ab iter facientibus antiquioribus crebriter descriptum est, primum a Bertrandone de la Broquière qui narrationem explorationum suarum anno 1433 conscripsit. Aksu in oppido prope Prusam esuriens kaymak de lacte bubalino ad repletionem sumpsit, atque sub nocte Turcis suadentibus "carnem aegre semicoctam" quam "in veru assantes desecavimus". 6  Anno circiter 1580 Prosper Alpinus in Historia Aegypti naturali inter cibos Aegyptios "altero modo ipsam  in parva frusta dissectam et veruculis ferreis acuum modo infixam" enumerat, quam "super crates ferreas igne supposito positam torrefaciunt, quam succo limonum aspersam avidè esitant. Non fit convivium sine vervecina carne hoc quidem modo super craticulas torrefacta." 7 
Hi nullum nomen illo coquendi modo dant, quem iamdudum fontes Arabici kabāb auctoresque medici Latini "chebeb, alchubebe" etc. nominaverant. Post centum annos nomen in litteras Europaeas introductum erit, primum fortasse ab Ioanne Fryer qui anno 1673 orthographia Anglica "cabob" scripsit "est caro assa in verubus, frustis rotundis ad latitudinem sestertii dissecta, inter quae gingiber et allium immittuntur". Modestiam hospitum Arabum laudavit, qui "e carne tantum hoc modo accommodata nutriuntur". 8  Eodem fere tempore Ioannes Ovington, qui sicut Fryer in Indiam septentrionalem morabat, stilo litterario praecepta plena praebuit:
Quibus praeceptis adiicere oportet id quod Iosephus Pitts narravit, captivus servusque per omnes fere partes Africae septentrionales versatus, de ferculo quod cobbob appellavit: ofellas carnis tres quattuorve, singulo veru ferreo infixas, ad focum positas: tales ofellas apud tabernas popinariorum  non maiores fuisse quam puteolum calami fumatorii. 10  Pitts ergo primus fuit, qui chebeb in popinis venditatum rettulerit, primus etiam inter scriptores Europaeos qui chebeb sicut synonymum "carnis assae" acceperit; id quod tardius confirmant scriptores de habitudinibus familiarum Anglicarum in India Britannica habitantium. 11  Thomas Shaw, peregrinator liber per Africam borealem coniunctionem semanticam verbi chebab cum assatione satis pellucide evolvit, contextu cenatico allito:
Scriptores saeculi XIX has res variis verbis confirmant. Scotus Iacobus Forbes, artifex scriptorque iuxta Societatem Britannicam Indiarum Orientalium, praecepta chebeb sicut Ovington oblatus est:
Quibus praeceptis Arthurus de Gobineau mythistoricus variationem dubiam addit, de brochettes de kébab vel "veruculis chebab" loquens inter fragmenta adipis foliaque lauri coctis. 14  Sed miles Borussus Helmuthus de Moltke, de itinere suo in Turcia scribens, corroboravit simul verba Bertrandonis de la Broquière, qui chebab eodem loco ante quattuor saecula comederat, et Iosephi Pitts, qui saeculo XVII popinator pauper id ferculum gustaverat. Ita Moltke contubernalisque suus die 16 Iunii 1836 prandium modo Turcicissimo sub Olympo Mysio apud Kiebabtschi  pretio 120 para avido appetitu sumpserunt, videlicet chebab agninum, oliva sale condita, chaloe, sorbet cum glacie. 15 
