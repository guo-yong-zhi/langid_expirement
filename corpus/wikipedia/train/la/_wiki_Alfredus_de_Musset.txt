Alfredus de Musset  fuit poeta et scriptor Francicus more motus romantici. Amicus ad tempus fuit Georgio Sand. In Academiam Francicam anno 1852 cooptatus est.
Filius scriptoris, qui vitam Russavii descripserat, anno 1827 summa cum laude absolutorium scholasticum in Collegio Henrici IV Lutetiensi nactus est. Postquam medicinae, iurisprudentiae et rebus commercialibus studuit, Victore Hugone inspirante munus scriptoris amplexus est. Annos XIX natus iam primum tomum poeseos edidit »Contes d'Espagne et d'Italie« , ubi scripturae ratio, sensuum veritas, sal et lubricum lectores captabant atque movebant. Collectio secunda  minus animos excitabat, cum tertiae collectioni »Un spectacle dans un fauteuil«  magis plauderetur. Ibi maxime poema »La coupe et les lèvres« et epos heroicum satiricum »Namouna« placebant. 
Dramata minus felicem eventum habuerat: itaque anno 1833 in libro tantum edita sunt . Aestate anni 1833 legi potuit in periodico »Revue des Deux Mondes« carmen grave »Rolla«. Eodem anno consuetudinem contraxit cum Georgio Sand eam comitaturus in Italiam. Nimia humorum varietas autem mox querelas provocavit et Venetiis separatum est. Musset asper Lutetiam reversus scripsit »Confession d'un enfant du siècle« , librum animi impetu et voluptate, atheismo et mistanthropia plenum. Modestius ei exaratum est in carminibus quae annis inter 1835 et 1840 in foliis »Revue des Deux Mondes« apparuerunt, e.g. »Une bonne fortune«, »L'ode à la Malibran«, »Nuits«, »Lettre à Lamartine«, »L'espoir en Dieu«. Responsum in Nicolai Becker cantilenam de Rheno Germanico 1  fuit carmen »Nous l'avons eu, votre Rhin allemand!«: nonnulli Francogalli eam rem levem facinus magnum nationale putabant. Poemata omnia collecta sunt sub titulis: »Premières poésies« , »Poésies nouvelles«  et »Poésies complètes« . 
Scripta theatralia eius ingeniora ut e.g. »On ne badine pas avec l'amour«, »Il ne faut jurer de rien«, »Un caprice«, »Il faut qu'une porte soit ouverte ou fermée«  in scaenis producta sunt et identidem monstrata sunt. Casus privati inspirationem dabant in fabellis gracilibus exarandis, quae in volumine »Nouvelles«  coegit. Quarum mentionis valde dignae sunt primae narratiunculae praetitulatae »Emmeline«, »Les deux maîtresses«, »Le fils du Titien«, cum novissimae scriptorem fessum atque lassum factum esse tradant. Munus bibliothecarii in Ministerio rerum internarum, quod Res novae Francicae anno 1848 dempserant, ab imperatore ipso ei postea redditum est. Anno 1852 in Academiam Francicam cooptatus est. 
Alfredus de Musset in poetis Francogallicis contemporaneis maxime illustris habendus est, praesertim propter lyricam. Contra mollitiam Alphonsi de Lamartine et  modum turgidum tumidumque Victoris Hugo elucet in carminibus et sensuum veritas sincera et harmonia et suavitas. Attamen momenta cynica utique Musset quoque habet. 
Monumenta ei Lutetiae et Noviliaci ad Sequanam erecta sunt. Vita eius, quam frater Paulus de Musset anno 1877 edidit, valoris minoris est.
