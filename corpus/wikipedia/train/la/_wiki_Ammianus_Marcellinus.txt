Officium
Consociatio
Ammianus Marcellinus  fuit rerum gestarum scriptor Romanus et quidem in numero ultimorum antiquae religionis cultorum. Opus suum, quo libris XXXI res Imperii Romani gestae narrantur a principatu Nervae anno 96 ad interitum Valentis Imperatoris in proelio apud Hadrianopolim anno 378, Latine scripsit, quamquam in lingua Graeca natus erat. Librorum XXXI quos scripsit tantum ultimi duodeviginti servantur, in quibus res gestae inter annos 353 et 378 exponuntur, dum libri I-XIII deperditi sunt. 
Pauca de vita Ammiani cognovimus et haec paene omnia, prater Libanii epistulam, ex ipsius narrationibus. De se ipso "miles quondam et Graecus" 2  fuisse dicit. Anno 330 aut paulo antea Antiochiae natus esse creditur, 3  quamquam multum de hac re disputatur et nonnulli hoc refutant. 4  Certe optima educatione instructus est. Iam adulescens miles factus protector domesticus sub Ursicino, magistro equitum, stipendia meruit Nisibi, 5  ubi remansit, donec anno 354 Ursicinus a Gallo revocatus Antiochiam profectus est, ut crimini cuidam laesae maiestatis inquirendo interesset. 6 . Mox una cum ipso Caesare Constantio Gallo imperatori Constantio II suspectus factus  Ursicinus, ut altiora meditaturus 7  si in Oriente relinqueretur, Mediolanum revocatur ab Ammiano, quocum vera amicitia iungebatur, comitatus 8 . Deinde anno 355 duo amici in Galliam mittuntur Silvani usurpatoris opprimendi causa 9 . Quo mense septembri occiso  Ursicinus Caesarem Iulianum adversus barbaros adiuvare iubetur 10 . Ibi primum Iulianum cognovit et admiratus est Ammianus, in Rebus gestis boni principis exemplum. Anno 359 in Orientem redeunt ubi Ursicinus  Sabiniano oboedire cogiturː tum rex Persarum Sapor II oppida in limite sita adgressus Amidam cepit. Non multum afuit quin  Ammianus Amidae capereturː vix Melitinam in Armeniam evasit ubi   Ursicinum ducem revisit iam Antiochiam properantem 11 ; qui mox ob cladem Romanorum exercituum exauctoratus est et ad vitam privatam rediit 12 . Deinde Ammianus imperatorem Iulianum secutus expeditioni adversus Persas interfuit quam per minutias libris XXIII-XXV narravit. Postea militiam deseruisse videtur et primum Antiochiae deinde Romae litteris operam dedisse ubi anno 392 partem operis sui magno favore recitabat 13 . Praeter itinera ad officia sua pertinentia Aegyptum quoque vidisse adfirmabat 14 .
De rebus a Romanis ab anno 96 usque ad 378 gestis Latine scripsit, i. e. ab imperatore Nerva usque ad illam cladem calamitosam Romanis imperatore Valente ad Adrianopolim a Visigothis allatam. Initium Rerum gestarum deperditum est, sed libri qui supersunt res inter 353 et 378 gestas narrant, hoc est eventus ipsi Ammiano coaevos.
E sedecim manuscriptis exstantibus quae Res gestas Ammiani Marcellini tradunt quattuordecim ad quintum decimum saeculum referuntur, duo tantum ad nonum saeculum, utrumque in monasterio Fuldensi aut Hersfeldensi in Germania descripti. Alterum a Poggio 15  in Italiam translatus in Bibliotheca Vaticana hodie servatur et fundamentum editionum modernarum est . Alterum, littera M hodie notatum, postquam Sigismundus Gelenius eo ad editionem Basilensem anni 1533 uti potuit, non iam apparuit donec anno 1875 Marburgi sex folia tunc libros rationales tegentia invenirentur 17 . Quae sex folia cum parvis fragmentis anno 1990 publicatis  reliquiae sunt antiquissimi manuscripti sexto decimo saeculo adhuc exstantisː nam V apographum manuscripti M vulgo habetur 18 .
