Oblatio significabat, quod parentes filios monasterio tradiderunt; etiam laici in monasterio degentes necnon fratres laici appellari poterant oblati; hoc tempore oblatione quaedam coniunctio laici sivi clerici ad monasterium sive ordinem religiosum exprimitur; praeterea quidam religiosi se oblatos vocant.
Parentes filios  cuidam monasterio tradiderunt - quam ob rem pueri oblati dicebantur - ut ibi erudirentur et vitam monasticam degerent. 
Iam in lauris sive monasteriis primorum monachorum in eremis Aegypti pueri oblati inveniuntur, sive apud Antonium, sive Pachomium 1 , imprimis autem apud Basilium 2 . Anno 691 Concilium Quinisextum  oblationem decem annis minorum vetuit. 
Oblationem etiam in occidente viguisse pro puellis testatur regula ad virgines  Caesarii Arelatensis 3 , pro pueris regula Benenedicti, quae etiam ritum oblationis cognoscit 4 . 
A decimo concilio Toletano anno 656 interdictum est, ne pueri decem annis minores acciperentur; praeterea sancitum est iis licere monasterium relinquere, si id cuperent, cum primum puberes essent.
Reformationes monasteriorum decimi et undecimi saeculi professionem in aetatem quinti decimi anni reiciecerunt. Wilhelmus Hirsaugiensis undecimo saeculo respectu incommodorum illius instituti pueros oblatos omnino non accepit, famulos autem vel benefactores Hirsaugiensis abbatiae, ut a fratribus conversis distinguerentur, oblatos dixit, quod alia monasteria et ordines religiosi mutatis mutandis subsecuti sunt. Concilium Tridentinum 5 ad professionem faciendam annum aetatis sextum decimum perfectum poscit, quo institutum oblationis sublatum est.
Ab alto medio aevo etiam laici, qui officiis defuncti a rege vel aliis hominibus potentibus in monasteria missi sunt, ut ibi ultimos annos vitae agerent, oblati vocabantur. Medio aevo exeunte denique vocabula oblatus, confrater et donatus inter se commutabilia quemlibet hominem, qui monasterio auxilio sive usui erat, denotare poterant, iis appellationibus quandam communitatem  promittentia.
Oblati huius temporis  sunt laici vel clerici non professi, qui se precibus et certis vitae regulis cum domo religiosa sive monasterio, quod libero arbitrio eligunt, consociant.
Votum privatum pro anno sive pro vita  nuncupant confitentes se regulas vitae precumque quam optime, quoad res vitae permiserint, sequi velle. Oblati non ordinem constituunt, sed tertiariis ordinum mendicantium comparabiles sunt.
Numerosi sunt ordines, quorum membra se oblatos  appellant, e.g.
