Gaius Sentius Saturninus  senator Romanus primo saeculo a.C.n. fuit qui consulatum anno 19 a.C.n. gessit. Patria ei Atina erat. Adhuc adulescens - si quidem de eodem viro agitur - anno 43 a.C.n. Sexti Pompei factionem sequebatur et proscriptus est. Iam anno 39 tamen Romam redire potuit 1 . Anno 19 consul creatus est, primo solus quia Augustus alterum consulatum sibi servatum aspernatus est, deinde ipso Augusto suadente cum Quinto Lucretio Vespillone 2 . His consulibus imperium consulare Romae et in Italia Augusto datum est. Sentius XVvir sacrisfaciundis Ludis Saecularibus anni 17 a.C.n. interfuit. Tum proconsul Africae fuit et deinde  legatus Augusti pro praetore Syriae factus est. Ibi in iudicio filiorum Alexandri et Aristobuli Herodi regi in tribunali adsidebat et mortem frustra dissuasit 3 . Annis 6 a.C.n. - 3 a.C.n. in Germania sub Tiberio imperatore legatus pugnavit et ornamentis triumphalibus ornatus est 4 . Ante Augustum mortuus est 5 . Filii eius Gaius Sentius Saturninus consul ordinarius anni 4 et Gnaeus Sentius Saturninus consul suffectus eiusdem anni fuerunt. Tres filii enim ei erant qui omnes  patrem  in Syria legati comitabantur 6 .
