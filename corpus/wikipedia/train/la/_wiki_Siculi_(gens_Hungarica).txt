Siculi 1   sunt gens linguae Hungaricae in Transsilvania orientali . Anno 2002 in Terra Siculorum vivebant circiter 670.000 hominum linguae Hungaricae , 407.000 Valachorum, praeterea alii .
Origo Siculorum dubia est. Erant, qui eos Avaris, Hunnis, Gepidis sive Valachis ortos esse credidissent, quae opinio interea obsoleta putatur. Alii originem eorum a Bissenis sive Cumanis trahunt. Potest, ut primi Siculi partim Turcice, partim Hungarice loquerentur, lingua Hungarica autem aliquando praevaluerit.
Nomen Siculorum primum anno 1196 in litteris repperitur. Siculi et in exercitibus Hungaricis siveTranssilvanicis et Moldavicis sive Valachicis pugnabant. Inter saeculum duodecimum et annum 1867 Siculi autonomiam Saxonibus similem obtinebant, pro Regno Hungariae munus custodum limitum fungebantur, ius proprium habebant. Praeter Saxones et nobiles Hungaricos tertiam nationem Transsilvaniae lege unitam formabant .
A Saeculo undevicesimo Siculis plus plusque se Hungaros esse persuasum erat, sed etiam nunc, quoties census habetur in Romania, cui civitati Terra Siculorum hodie obtingit, multi se simul et Hungaros et Siculos esse fatentur.
Terra Siculorum ex septem pagis, sedes appellatis , constabat. Sedes Siculicales lingua Hungarica sunt: Marosszék, Aranyosszék, Csíkszék, Udvarhelyszék, Kézdiszék, Orbaíszék et Sepsiszék. Cum maxima pars Siculorum sub montibus Carpathis ad fontes fluviorum Marisi, Alutae et Gerasi habitet, minor pars  terras prope Potaissam sitas incolunt, cui pago Hungarice est nomen Aranyosszék.
