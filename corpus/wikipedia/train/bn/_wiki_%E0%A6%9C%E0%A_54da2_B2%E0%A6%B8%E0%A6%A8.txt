জন ফেয়ারলেস উইলিয়াম নিকোলসন  নাটালের ডারবান এলাকায় জন্মগ্রহণকারী দক্ষিণ আফ্রিকান আন্তর্জাতিক ক্রিকেটার ছিলেন। দক্ষিণ আফ্রিকা ক্রিকেট দলের অন্যতম সদস্য ছিলেন তিনি। ১৯২০-এর দশকের শেষদিকে অত্যন্ত সংক্ষিপ্ত সময়ের জন্যে দক্ষিণ আফ্রিকার পক্ষে আন্তর্জাতিক ক্রিকেটে অংশগ্রহণ করেছেন। ১ 
ঘরোয়া প্রথম-শ্রেণীর দক্ষিণ আফ্রিকান ক্রিকেটে নাটাল ও ইংরেজ ক্রিকেটে অক্সফোর্ড বিশ্ববিদ্যালয় দলের প্রতিনিধিত্ব করেন। দলে তিনি মূলতঃ বামহাতি ব্যাটসম্যান হিসেবে খেলতেন। এছাড়াও, ডানহাতে বোলিংয়ে পারদর্শী ছিলেন জন নিকোলসন।
১৯২৩ সাল থেকে ১৯২৯-৩০ মৌসুম পর্যন্ত জন নিকোলসনের প্রথম-শ্রেণীর খেলোয়াড়ী জীবন চলমান ছিল। অক্সফোর্ড বিশ্ববিদ্যালয়ে অধ্যয়ন করেছেন জন নিকোলসন। এখানে অবস্থানকালেই ক্লাব ক্রিকেট খেলতে শুরু করেন। তবে, কেবলমাত্র একবারই প্রথম-শ্রেণীর ক্রিকেটে অংশ নেয়ার সুযোগ ঘটেছিল তার।
১৯২৩ সালে ওয়েস্ট ইন্ডিয়ান একাদশের বিপক্ষে বিশ্ববিদ্যালয় দলের সদস্যরূপে অংশ নেন। ২  তবে, দক্ষিণ আফ্রিকায় নিয়মিতভাবে নাটাল দলের পক্ষে খেলেন। ১৯২৩-২৪ মৌসুম থেকে পরবর্তী পাঁচ বছর বামহাতি উদ্বোধনী ব্যাটসম্যান হিসেবে খেলতেন। তার স্মরণে দ্য টাইমসের প্রতিবেদনে উল্লেখ করা হয় যে, তিনি বেশ দক্ষ ছিলেন ও রক্ষণাত্মক ধাঁচে খেলতেন। তবে, লেগ সাইডের বলগুলোয় বেশ জোড়ালো ভঙ্গীমায় আঘাত হানতেন। ২ 
১৯২৬-২৭ মৌসুমে নিজস্ব স্বর্ণালী মৌসুম অতিবাহিত করেন। এ মৌসুমেই তিনি তার খেলোয়াড়ী জীবনের তিনটি শতরানের ইনিংস খেলেন। তন্মধ্যে, ব্লুমফন্তেইনে অরেঞ্জ ফ্রি স্টেটের বিপক্ষে অপরাজিত ২৫২ রান তুলেছিলেন। এ পর্যায়ে পঞ্চম উইকেটে জ্যাক সিডলের সাথে ৪২৪ রানের জুটি গড়েন। জ্যাক সিডল করেন ১৭৪ রান। ঐ সময়ে তাদের এ সংগ্রহটি দক্ষিণ আফ্রিকায় সর্বোচ্চ রানের মর্যাদা পায়। এছাড়াও, জুন, ২০২০ সাল পর্যন্ত প্রথম উইকেটে দক্ষিণ আফ্রিকান রেকর্ড হিসেবে টিকে রয়েছে স্ব-মহিমায়। ৩  ৪ 
সমগ্র খেলোয়াড়ী জীবনে তিনটিমাত্র টেস্টে অংশগ্রহণ করেছেন জন নিকোলসন। সবগুলো টেস্টই ইংল্যান্ডের বিপক্ষে খেলেছিলেন তিনি। ২১ জানুয়ারি, ১৯২৮ তারিখে ডারবানে সফরকারী ইংল্যান্ড দলের বিপক্ষে টেস্ট ক্রিকেটে অভিষেক ঘটে তার। ৪ ফেব্রুয়ারি, ১৯২৮ তারিখে একই মাঠে ও একই দলের বিপক্ষে সর্বশেষ টেস্টে অংশ নেন তিনি।
১৯২৭-২৮ মৌসুমে রনি স্ট্যানিফোর্থের নেতৃত্ব ইংল্যান্ড দল দক্ষিণ আফ্রিকা গমনে আসে। সিরিজের তৃতীয় টেস্ট খেলার জন্যে তাকে দক্ষিণ আফ্রিকা দলে অন্তর্ভুক্ত করা হয়। দ্বিতীয় ইনিংসে তিনি ৭৮ রান তুলেন। পরবর্তীতে এ সংগ্রহটিই তার খেলোয়াড়ী জীবনের সর্বোচ্চ হিসেবে রয়ে যায়।
সিরিজের পরবর্তী দুই টেস্টেও তাকে দলে রাখা হয়। পরের মৌসুমে দক্ষিণ আফ্রিকান ঘরোয়া ক্রিকেটে তেমন ভালো খেলা উপহার দিতে পারেননি। ফলশ্রুতিতে, ১৯২৯ সালে ইংল্যান্ড গমনার্থে তাকে দলে রাখা হয়নি।
১৯২৯-৩০ মৌসুমে কয়েকটি খেলায় অংশগ্রহণের পর প্রথম-শ্রেণীর ক্রিকেট খেলা থেকে অবসর গ্রহণ করেন। মৃত্যু পূর্ব-পর্যন্ত কাউন্টি ডাউনের কিলকিল এলাকায় মোর্ন গ্র্যাঞ্জ স্কুলে তিন বছর ধরে কর্মকর্তার দায়িত্ব পালন করছিলেন। ২  ১৮ ডিসেম্বর, ১৯৩৫ তারিখে মাত্র ৩৬ বছর বয়সে আয়ারল্যান্ডের মোর্ন গ্র্যাঞ্জ এলাকায় জন নিকোলসনের দেহাবসান ঘটে। মৃত্যু সনদে তাকে জন ফেয়ারলেস উইলিয়াম নিকোলসন নামে লেখা হয়েছিল।
