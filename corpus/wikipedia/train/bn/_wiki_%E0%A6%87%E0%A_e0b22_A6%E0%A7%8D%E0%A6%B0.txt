ইঁদপুর বিধানসভা কেন্দ্র ভারতের পশ্চিমবঙ্গ রাজ্যের বাঁকুড়া জেলার একটি অধুনালুপ্ত বিধানসভা কেন্দ্র। এটি তফসিলি জাতি প্রার্থীদের জন্য সংরক্ষিত আসন ছিল।
সীমানা পুনর্নির্ধারণ কমিশনের নির্দেশ অনুসারে, ইঁদপুর বিধানসভা কেন্দ্রটি ২০১১ সালে অবলুপ্ত হয়েছে।  ১ 
২০০৬ সালের বিধানসভা নির্বাচনে সিপিআই-এর ইন্দ্রজিৎ টাঙ্গি তাঁর নিকটতম প্রতিদ্বন্দ্বী বিজেপি-র গৌরচন্দ্র লোহারকে পরাজিত করে ইঁদপুর আসন থেকে জয়লাভ করেন। সিপিআই-এর কিরিটী বাগদী ২০০১ সালে তৃণমূল কংগ্রেসের মদন বাউড়িকে এবং ১৯৯৬ সালে কংগ্রেসের বিবেকানন্দ লায়েককে পরাজিত করেছিলেন। সিপিআই-এর মদন বাউড়ি ১৯৯১ আলে কংগ্রেসের শিবশঙ্কর মণ্ডল এবং ১৯৮৭ ও ১৯৮২ সালে কংগ্রেসের বিনোদবিহারী মাজিকে পরাজিত করেছিলেন। ১৯৭৭ সালে জনতা পার্টির বিনোদবিহারী মাজি বিপ্লবী বাংলা কংগ্রেসের রাধারমণ মইকে পরাজিত করেছিলেন। ২ 
১৯৭২ সালে কংগ্রেসের গৌরচন্দ্র লোহার, ১৯৭১ সালে বিপ্লবী বাংলা কংগ্রেসের প্রয়াগ মণ্ডল, ১৯৬৯ সালে বাংলা কংগ্রেসের গৌর লোহার, ১৯৬৭ সালে কংগ্রেসের বি বি মাজি ও ১৯৬২ সালে কংগ্রেসের আশুতোষ মল্লিক এই কেন্দ্র থেকে জয়লাভ করেছিলেন। তার আগে এই কেন্দ্রটির অস্তিত্ব ছিল না। ৩ 
