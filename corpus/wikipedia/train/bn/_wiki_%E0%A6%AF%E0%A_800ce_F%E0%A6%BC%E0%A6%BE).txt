যাত্রাবালা, ২০০৭ সালে প্রকাশিত একটি আধুনিক বাংলা পপ সংগীত। খেমটা তালের সংগীত বা গানটি রূপবানে নাচে কোমর দুলাইয়া নামে সর্বাধিক প্রচারিত ও জনপ্রিয়।  শাহান কবন্ধের গীতিতে মিলা ইসলামের গাওয়া এই গানের সুর ও সংগীত আয়োজন করেছিলেন ফুয়াদ আল মুক্তাদির। গানটি  স্টুডিও অ্যালবাম 'ফুয়াদ ফিচারিং মিলা চ্যাপ্টার ২' এর অন্তর্গত। ১  ২ 
প্রাথমিকভাবে জানে আলমের জনপ্রিয় গান একটি গন্ধমের লাগিয়া', 'রিমিক্স' করার জন্য ফুয়াদ আল মুক্তাদির একটি সংগীত আয়োজন করেছিলেন। গানটা পুনর্নির্মাণের জন্যে জানে আলমের লিখিত সম্মতি পাওয়া যাবেনা মর্মে এই গানের প্রকাশক সংস্থা জি-সিরিজ একটি গন্ধমের লাগিয়া' গানের পুনর্নির্মাণে আগ্রহী ছিলনা। ফুয়াদ তার তৈরী করা সুরটি নতুন গানে ব্যবহারের জন্য শাহান কবন্ধকে গান লেখার অনুরোধ করেছিলেন। পরবর্তীতে শাহান কবন্ধের রচিত 'রূপবানে নাচে কোমর দুলাইয়া' গীতির উপর ফুয়াদ তার তৈরীকৃত সুর আরোপ করেন। ৩ 
অক্টোবর, ২০০৭ সালে অডিও প্রকাশনা সংস্থা জি-সিরিজের ব্যানারে 'ফুয়াদ ফিচারিং মিলা চ্যাপ্টার ২' অ্যালবামের চার নম্বর গান হিসেবে সিডি ফরম্যাটে প্রকাশিত হয়েছিল। ২  মিলা ইসলাম এই গানের মিউজিক ভিডিও নিজস্ব ইউটিউব চ্যানেল হতে ১০ ফেব্রুয়ারি, ২০১০-এ অবমুক্ত করেন। ৪  চলচ্চিত্রের সংস্করণটি ৭ আগস্ট, ২০০৮ তারিখে প্রেক্ষাগৃহে এবং ১৬ সেপ্টেম্বর, ২০১৮ তারিখে জি-সিরিজের ইউটিউব চ্যানেলে অবমুক্ত করা হয়। ৫ 
অ্যালবাম প্রকাশের এক মাসের মধ্যে এই গান জনপ্রিয় হয়। ৩  গানটি এফএম বেতার, স্যাটেলাইট টেলিভিশনের সংগীতানুষ্ঠানে বহুবার সম্প্রচারিত হয়। মিলা ইসলাম বিভিন্ন অনুষ্ঠানে এই গান গেয়ে গানটির জনপ্রিয়তা বাড়িয়েছেন। জনপ্রিয়তার নিরিখে গানটি বাংলা চলচ্চিত্রেও স্থান করে নেয়। ২০০৮ সালে তোমাকে বৌ বানাবো চলচ্চিত্রে এই গানের ব্যবহার করা হয়েছে। চলচ্চিত্রে এই গানের চিত্রায়ণে শাবনূর ও মিশা সওদাগর অভিনয় করেছেন। ৫ 
