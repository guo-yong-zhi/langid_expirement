তাজিক বা তাজিকি ভাষা , ১   হল তাজিকিস্তান এবং উজবেকিস্তানে ব্যবহৃত ফার্সি ভাষার একটি উপভাষা। দারি ফার্সি ভাষার সাথে এর খুব মিল রয়েছে। বিংশ শতাব্দীর শুরুতে এবং সোভিয়েত পতনের পর অনেক লেখক এবং গবেষক এ ধারণা পোষণ করেন যে তাজিক ভাষা হলো ফার্সি ভাষার একটি উপভাষা। তবে, এটি  ভিন্ন ভাষা নাকি ফার্সি থেকে জন্মলাভ করেছে এ নিয়ে বেশ বিতর্ক আছে এবং তাতে রাজনৈতিক দৃষ্টিভঙ্গীও জড়িত। বর্তমানে অধিকাংশ গবেষক তাজিক ভাষাকে ফার্সি ভাষার উপভাষা হিসেবে বিবেচনা করেন। ২ 
তাজিকিস্তানের রাষ্ট্রভাষা তাজিক। এদেশের ৮০% জনগোষ্ঠী হলো তাজিক ফলে দেশটিতে তাজিক ভাষার প্রভাব সবচাইতে বেশি। দেশটির দক্ষিণ-পূর্বাঞ্চলের বাদাখশান অঞ্চলের মানুষেরা তাজিক ভাষার পাশাপাশি পামিরি ভাষায় কথা বলে থাকে।
তাজিকিস্তান ছাড়াও উজবেকিস্তানের দুইটি খুবই গুরুত্বপূর্ণ শহর - সমরখন্দ ও বুখারা এর লোকেরা তাজিক ভাষায় কথা বলতে পারে। উজবেকিস্তানের দাপ্তরিক পরিসংখ্যান বলে যে, সেখানকার জনগোষ্ঠীর ৫% হলো তাজিক। ৩  অবশ্য এর মধ্যে অনেক তাজিক অন্তর্ভুক্ত নন। এরা নিজেদের উজবেক হিসেবে পরিচয় দিয়ে থাকেন।  সোভিয়েত ইউনিয়নের আমলে উজবেকিস্তান কমিউনিস্ট পার্টির প্রধান শারফ রাশিদভ দ্বারা পরিচালিত "উজবেকিকরণ" ব্যবস্থায় তাজিকদের দুটি পন্থা অবলম্বন করতে বলা হয় - নিজেদের উজবেক বলে পরিচয় দিয়ে উজবেকিস্তানে বসবাস করতে হবে অথবা রিপাবলিকানের বাহিরে অনগ্রসর ও পার্বত্যাঞ্চল  চলে যেতে হবে। এই "উজবেকিকরণ" প্রক্রিয়া ১৯২৪ সালে শেষ হয়। ধারণা করা হয়, বর্তমানে তাজিকরা উজবেকিস্তানের মোট জনসংখ্যার ২৫-৩০% প্রতিনিধিত্ব করছে।
তাজিকিস্তানের দক্ষিণে অবস্থিত আফগানিস্তানের ২৫ থেকে ৩০ শতাংশ লোক তাজিক জাতির। তারা যে তাজিক ভাষায় কথা বলে তাকে দারি নামে অভিহিত করা হয়।
এর পাশাপাশি মধ্য এশিয়ার অনেক জায়গায় যেমন- কাজাখস্তান, রাশিয়া তে প্রচুর তাজিক ভাষী লোক পাওয়া যায়। তাজিকিস্তানের অর্থনৈতিক মন্দার কারণে প্রতি বছর আনুমানিক দশ লক্ষ তাজিক রাশিয়ায় পাড়ি জমায় রোজগারের উদ্দেশ্যে। ৪ 
তাজিক ভাষায় ৬টি স্বরবর্ণ রয়েছে। তবে আঞ্চলিক উপভাষাগুলোতে এর চেয়েও বেশি স্বরবর্ণ পাওয়া যায়।
তাজিক ভাষায় সর্বমোট ২৪টি ব্যঞ্জনবর্ণ রয়েছে।
তাজিক ভাষার পদক্রম হলো প্রথমে কর্তা, পরে কর্ম এবং সবশেষে ক্রিয়া। ফার্সি ব্যকরণের সাথে তাজিক ব্যাকরণের কিছু অমিল থাকলেও এদের মধ্যে যথেষ্ট সাদৃশ্য রয়েছে।
