লালরেমসিয়ামি  একজন মিজো ভারতীয় পেশাদার ফিল্ড হকি খেলোয়াড়। তিনি ভারতীয় মহিলা জাতীয় ফিল্ড হকি দল এ ফরোয়ার্ড হিসেবে খেলেন। ক্লাব স্তরে তিনি সাইয়ের হয়ে খেলেন। ১  লালরেমসিয়ামি ২০১৮ বিশ্বকাপে, ভারতের ১৮ জনের জাতীয় দলের হয়ে প্রতিনিধিত্ব করেছিলেন। ২০১৮ জাকার্তা এশিয়ান গেমসে রূপো জিতে, উনি মিজোরাম থেকে এশিয়াড পদক জয়ী প্রথম ক্রীড়াবিদের সম্মান লাভ করেন।
আইজল থেকে আনুমানিক ৮০ কিলোমিটার  দূরে কোলাসিব নামক শহরে কৃষক পরিবারে লালরেমসিয়ামির জন্ম।  ২  তাঁর বাবা, লালথানসাঙ্গা একজন কৃষক ও মা, লাজামাওই, গৃহবধূ। ১১ বছর বয়সে সারছিপের থেঞ্জাল শহরে মিজোরাম সরকার দ্বারা পরিচালিত একটি হকি একাডেমিতে যোগ দেওয়ার জন্য তিনি নির্বাচিত হন। ৩  ২০১৬ সালে নতুন দিল্লিতে জাতীয় হকি একাডেমি তে তিনি যোগদান করেন।  ৪  ৫  এই সময় হিন্দি নিয়ে তাঁকে সমস্যায় পড়তে হয়। সতীর্থদের সাহায্যে উনি হিন্দি ভাষা আয়ত্ত করেন। সতীর্থরা তাঁর নামকে ছোট করে 'সিয়ামি' বলে ডাকে। ৬ 
২০১৬ সালের অনূর্ধ্ব ১৮ ভারতীয় দলে, এশিয়া কাপ খেলার জন্য সুযোগ পান লালরেমসিয়ামি। পরের বছর, তৎকালীন জুনিয়র দলের কোচ বলজিত সিং সাইনি, তাঁকে সিনিয়র ক্যাম্পের জন্য তৈরী করেন। ৭  এশিয়ান যুব অলিম্পিক গেমস নির্বাচনী প্রতিযোগিতায়, তিনি অনূর্ধ্ব ১৮ ভারতীয় দলের হয়ে খেলেন, যাতে ভারত দ্বিতীয় স্থান অর্জন করে। পাঁচটি ম্যাচে লালরেমসিয়ামি সাতটি গোল করেন।  ৮  এরপর তাঁকে সিনিয়র দলে সুযোগ দেওয়া হয়। তাঁর দল ২০১৭ এশিয়া কাপে সোনা জেতে। ৯  তাঁকে ২০১৮ এশিয়ান চ্যাম্পিয়নস ট্রফি খেলতে দলে নেওয়া হয় এবং তাঁরা দ্বিতীয় স্থান লাভ করেন। পাঁচটি ম্যাচে, মোট ৩১ মিনিট মাঠে থেকে উনি দুটি গোল করেন। এর মধ্যে, গুরুত্বপূর্ণ রাউন্ড রবিনের শেষ খেলায়, তিনি গোল করে সমতা ফেরান। তাঁকে টুর্নামেন্ট এর 'অনূর্ধ্ব ২১ রাইসিং স্টার' পুরস্কার দেওয়া হয়। ৮ 
২০১৮ বিশ্বকাপ দলে ১৮ জনের মধ্যে, ভারতের কনিষ্ঠতম সদস্যা হিসেবে যোগ দেওয়ার সুযোগ পান লালরেমসিয়ামি। ২  লীগের খেলাগুলিতে ভালো অবদান রাখার পরে, ইতালির বিপক্ষে টুর্নামেন্টে নিজের প্রথম ও একমাত্র গোলটি করেন লালরেমসিয়ামি। ১০ 
বিশ্বকাপের পরে জাকার্তা এশিয়ান গেমসে, লালরেমসিয়ামি চারটি গোল করেন। ইন্দোনেশিয়ার বিরুদ্ধে তিনি ২৪ মিনিটের মাথায়, তাঁর প্রথম গোলটি করেন। ভারত ম্যাচটি ৮-০ গোলের ব্যবধানে জেতে। ১১  কাজাখস্তানের বিরুদ্ধে তিনি হ্যাট-ট্রিক করেন এবং ভারত ম্যাচটি ২১-০ গোলের ব্যবধানে জেতে। এটি ভারতের এশিয়ান গেমসে দ্বিতীয় বৃহৎ ব্যবধানে জয়। ১২  ফাইনালে ভারত জাপানের কাছে ১-২ ফলে হেরে, দ্বিতীয় স্থান লাভ করে। ১৩  লালরেমসিয়ামি মিজোরামের প্রথম ক্রীড়াবিদ হিসেবে এশিয়ান গেমস পদক লাভ করেন। ১৪ 
