ডেভিড লুইস নিউম্যান  একজন মার্কিন সুরকার ও সঙ্গীত নির্দেশক। তিনি ত্রিশ বছরের অধিক সময় ধরে প্রায় ১০০ চলচ্চিত্রের সুরারোপ করেছেন। তিনি আনাস্তাসিয়া  চলচ্চিত্রের জন্য শ্রেষ্ঠ মৌলিক সুর বিভাগে একাডেমি পুরস্কারের মনোনয়ন লাভ করেন। তিনি সর্বাধিক একাডেমি পুরস্কারে মনোনীত নিউম্যান পরিবারের একজন, যারা সঙ্গীতের বিভিন্ন বিভাগে ৯২টি মনোনয়ন লাভ করেছেন। ১  তার পিতা অ্যালফ্রেড নিউম্যান, চাচা এমিল নিউম্যান ও লাইওনেল নিউম্যান, এবং তার ছোট ভাই টমাস নিউম্যান ও বোন মারিয়া নিউম্যান এবং চাচাতো ভাই র‍্যান্ডি নিউম্যান।
ডেভিড লুইস নিউম্যান ১৯৫৪ সালের ১১ই মার্চ ক্যালিফোর্নিয়া অঙ্গরাজ্যের লস অ্যাঞ্জেলেসে জন্মগ্রহণ করেন। তার পিতা সুরকার অ্যালফ্রেড নিউম্যান এবং মাতা মার্থা লুইস । তার পিতামহ ও পিতামহী রাশিয়া থেকে মার্কিন যুক্তরাষ্ট্রে অভিবাসিত হয়ে এসেছিলেন। ২  তার ছোট ভাই টমাস নিউম্যান ও বোন মারিয়া নিউম্যানও সুরকার। তার চাচা এমিল নিউম্যান ও লাইওনেল নিউম্যান সুরকার ছিলেন, এবং চাচাতো ভাই র‍্যান্ডি নিউম্যানও সুরকার।
নিউম্যান একজন দক্ষ বেহালাবাদক ও সফল কনসার্ট সঙ্গীত নির্দেশক। তিনি সাউদার্ন ক্যালিফোর্নিয়া বিশ্ববিদ্যালয়ে অধ্যয়ন করেছেন। ১৯৭০-এর দশকের শেষভাগ থেকে ১৯৮০-এর প্রারম্ভিক সময়ে তিনি জন উইলিয়ামসের সুরের জন্য বেহালা বাজাতেন এবং চলচ্চিত্রের সঙ্গীতের সুর সম্পর্কে তার কাছ থেকে শিক্ষা লাভ করেন। ৩ 
নিউম্যানের চলচ্চিত্রে প্রথম কাজ ছিল টিম বার্টনের স্বল্পদৈর্ঘ্য চলচ্চিত্র ফ্র্যাঙ্কেনউইনি । ১৯৮৭ সালে তিনি ড্যানি ডিভিটো'র থ্রো মম্মা ফ্রম দ্য ট্রেইন-এর সুরারোপ করেন। এটি ডিভিটোর সাথে তার সফল কাজ ছিল, যার ধারাবাহিকতায় তিনি ডিভিটোর পরবর্তী সকল চলচ্চিত্র - দ্য ওয়ার অব দ্য রোজেস , আদার পিপল্‌স মানি , হফফা , মাটিল্ডা  ও ডেথ টু স্মুচি -এর সুরারোপ করেন।
তিনি ডন ব্লুথের অ্যানিমেটেড চলচ্চিত্র আনাস্তাসিয়া -এর জন্য স্টিফেন ফ্ল্যাহার্টি ও লিন আরেন্সের সাথে যৌথভাবে শ্রেষ্ঠ মৌলিক সুর বিভাগে একাডেমি পুরস্কারের মনোনয়ন লাভ করেন। কিন্তু তারা দ্য ফুল মন্টি-র জন্য সুর করা অ্যান ডাডলির কাছে হেরে যান। ৪ 
১৯৯৭ সালে নিউম্যান চার বছরের জন্য সানড্যান্স ইনস্টিটিউটের সঙ্গীত পরিচালক হিসেবে কাজ শুরু করেন এবং লস অ্যাঞ্জেলেসের ফিলহার্মোনিক ঐকতান বাদকদলের কয়েকটি আয়োজনের সঙ্গীত নির্দেশনা করেন। একই বছর তিনি টুয়েন্টিয়েথ সেঞ্চুরি ফক্স ফ্যানফেয়ারের পুনঃরেকর্ড করেন, যা তার পিতা অ্যালফ্রেড সুর করেছিলেন।
২০০৭ সালের ফেব্রুয়ারি মাসে তিনি দ্য ফিল্ম মিউজিক সোসাইটির সভাপতি নির্বাচিত হন। ৫ 
নিউম্যান ১৯৯৮ সালে অ্যানিমেটেড চলচ্চিত্র আনাস্তাসিয়া-এর জন্য স্টিফেন ফ্ল্যাহার্টি ও লিন আরেন্সের সাথে যৌথভাবে শ্রেষ্ঠ মৌলিক সুর বিভাগে একাডেমি পুরস্কারের মনোনয়ন লাভ করেন।
তিনি চলচ্চিত্র ও টেলিভিশনের সঙ্গীতে গুরুত্বপূর্ণ অবদানের জন্য ২০০৯ সালের ২১শে মে বার্ষিক বিএমআই ফিল্ম অ্যান্ড টেলিভিশন পুরস্কারে রিচার্ড কার্ক পুরস্কারে সম্মানিত হন। ৬ 
তিনি আমেরিকান ইয়ুথ সিমফনির সম্মানিত সদস্য। ৭ 
