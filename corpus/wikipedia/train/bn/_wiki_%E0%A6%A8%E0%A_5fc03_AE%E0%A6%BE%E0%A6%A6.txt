নাসরীন আহমাদ ঢাকা বিশ্ববিদ্যালয়ের প্রথম নারী উপ-উপাচার্য। ১  ২  তিনি একজন শিক্ষাবিদ, পরিবেশ বিজ্ঞানী ও বাংলাদেশের স্বাধীনতা যুদ্ধে অংশগ্রহণকারী মুক্তিযোদ্ধা। ৩ 
নাসরীন আহমাদ ১৯৪৭ সালে কলকাতায় জন্মগ্রহণ করেন। তার মা বেগম বদরুন্নেসা আহমেদ ও বাবা নুরউদ্দিন আহমেদ। ১৯৬৫ সালে ভিকারুন্নিসা নুন স্কুল থেকে ইংরেজি মাধ্যমে মাধ্যমিক পরীক্ষা পাশ করেন। হলি ক্রস কলেজ থেকে উচ্চ মাধ্যমিক পরীক্ষায় পাস করেন। এরপর ঢাকা বিশ্ববিদ্যালয়ের ভূগোল ও পরিবেশ বিজ্ঞান বিভাগ থেকে স্নাতক ও স্নাতকোত্তর ডিগ্রি অর্জন করেন। পরবর্তীতে তিনি ডক্টরেট ডিগ্রি অর্জন করেন।
নাসরীন আহমাদ বাংলাদেশে ঊনসত্তরের গণঅভ্যুত্থানের জাতীয়তাবাদী আন্দোলনের একজন সক্রিয় কর্মী ছিলেন। তিনি ১৯৭০-৭১ সেশনে অনুষ্ঠিত ঢাকা বিশ্ববিদ্যালয় কেন্দ্রীয় ছাত্র সংসদ - ডাকসুর নির্বাচনে ছাত্রলীগের প্রার্থী হিসেবে কমনরুম বিষয়ক সম্পাদিকা নির্বাচিত হন। মুক্তিযুদ্ধের সময় তিনি স্বাধীন বাংলা বেতার কেন্দ্র থেকে ইংরেজি সংবাদ পাঠ করতেন।
১৯৭৪ সালে ভূগোলের শিক্ষক হিসেবে তিনি কর্মজীবন শুরু করেন। ১৯৮৪ সালে সহকারী অধ্যাপক হিসেবে ঢাকা বিশ্ববিদ্যালয়ের ভূগোল ও পরিবেশ বিজ্ঞান বিভাগে যোগদান করেন। ২০০০ সালে অধ্যাপক পদে পদোন্নতি পান। ২০১১-১২ সেশনে তিনি বিভাগীয় চেয়ারপার্সনের দায়িত্ব পালন করেন। তিনি ফ্যাকাল্টি অব আর্থ এন্ড ইনভায়রনমেন্টাল সায়েন্সের নির্বাচিত ডীনের দায়িত্ব পালন করেন। তিনি ঢাকা বিশ্ববিদ্যালয়ের বেগম ফজিলাতুন্নেসা মুজিব হলের প্রকল্প পরিচালক এবং প্রতিষ্ঠাতা অধ্যক্ষের দায়িত্ব পালন করেন। ২০১২ সালে থেকে ২০২০ সালের জুন মাস পর্যন্ত তিনি ঢাকা বিশ্ববিদ্যালয়ের উপ-উপাচার্য  দায়িত্ব পালন করেন। বর্তমানে তিনি বেগম বদরুন্নেসা আহমেদ ট্রাস্টের চেয়ারম্যান হিসেবে দায়িত্ব পালন করছেন।
নাসরীন আহমাদ এক পুত্র ও এক কন্যা সন্তানের মাতা। তার স্বামী ইমরান আহমদ সিলেট-৪ আসনের ছয়বার নির্বাচিত সংসদ সদস্য এবং বর্তমান বাংলাদেশ সরকারের প্রবাসী কল্যাণ ও কর্মসংস্থান মন্ত্রণালয়ের মন্ত্রীর দায়িত্ব পালন করছেন।
