বারোক  দৃশ্যমান শৈলীর ইতিহাসের একটি পর্বকে নির্দেশ করে। এই পর্বে গতিময়তার অতিরঞ্জন এবং পরিষ্কার, সহজে বোধগম্য খুঁটিনাটির মাধ্যমে ভাস্কর্য, চিত্রাংকন, স্থাপত্য, সাহিত্য, নৃত্য, মঞ্চনাটক এবং সঙ্গীতে নাটকীয়তা, উত্তেজনা, উদ্দীপনা ও জাঁকজমক ভাব ফুটিয়ে তোলা হয়। ১৬০০ খিস্টাব্দের দিকে রোমে ও ইতালিতে শৈলীর এই ধারাটির আবির্ভাব ঘটে এবং পরে সমস্ত ইউরোপে ছড়িয়ে পড়ে। ১ 
ক্যাথলিক গির্জা বারোক শৈলীর জনপ্রিয়তা ও সাফল্যের পেছনে উৎসাহ জুগিয়েছিল। প্রোটেস্ট্যান্ট সংস্কারের প্রত্যুত্তর হিসেবে ক্যাথলিক গির্জা সিদ্ধান্ত নিয়েছিল যে ধর্মীয় বিষয়বস্তুগুলি শিল্পের মাধ্যমে সরাসরি ও আবেগপূর্ণভাবে জনগণের কাছে নিয়ে যেতে হবে। ২  ৩  অন্যদিকে অভিজাত শ্রেণীর লোকেরা তাদের ক্ষমতা, বিজয় ও নিয়ন্ত্রণ সমাজচিত্তে আরোপ করার জন্য বারোক শিল্প ও স্থাপত্যের নাটকীয়তাকে ব্যবহার করত।
"বারোক"  শব্দটি ফরাসি ভাষা থেকে এসেছে। ফরাসি শব্দটি আবার পর্তুগিজ "barroco" বা স্পেনীয় "barrueco" থেকে এসেছে বলে ধারণা করা হয়। শব্দটি মূল পর্বের অনেক পরে ১৯শ ও ২০শ শতকের শিল্প সমালোচকদের লেখায় প্রথম ব্যবহৃত হয়। বর্তমানে "বারোক" পরিভাষাটি দিয়ে যেকোন শিল্পে খুঁটিনাটির অতিবাহুল্যকে নির্দেশ করতে নেতিবাচকভাবে ব্যবহার করা হয়।
