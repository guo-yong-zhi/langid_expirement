নন্টে ফন্টে বাংলা ভাষায় লিখিত জনপ্রিয় একটি চিত্রায়িত কৌতুক কাহিনীমালা বা কমিকস। এটি একজন বিখ্যাত ভারতীয় বাঙ্গালী চিত্রশিল্পী নারায়ণ দেবনাথ ১  কর্তৃক উদ্ভাবিত ও অঙ্কিত। এটি প্রথম প্রকাশিত হয় মাসিক পত্রিকা 'কিশোর ভারতী'তে । পরবর্তীতে দেব সাহিত্য কুটির থেকে বই আকারে প্রকাশিত হয়েছে। ২০০৩ খ্রিস্টাব্দ থেকে রঙিন সংষ্করণও প্রকাশিত হচ্ছে। এই কমিক থেকে পরে একটি অ্যানিমেটেড ভিডিও সিরিজও নির্মিত হয়েছে যা আকাশ বাংলা  নামক চ্যানেলে প্রচার করা হতো।
নন্টে ও ফন্টে সমবয়সী সহপাঠী দুই বন্ধু, তারা পশ্চিম বাংলার কোনো অজানা মফস্বল শহরের একটি বোর্ডিং স্কুলে থেকে লেখাপড়া করে। তাদের এই বোর্ডিং স্কুলের জীবনের ছোটখাটো বিভিন্ন মজার মজার ঘটনা নিয়েই এই কমিক। তাদের সাথে একই বোর্ডিংয়ে থাকে কেল্টু নামের পাজী ধরনের একটু বেশি বয়সের এক দুষ্টু ছাত্র, "কেল্টুদা" নামে যাকে বোর্ডিংয়ের বাকি ছাত্ররা সম্বোধন করে থাকে। অধিকাংশ গল্পের বিষয়বস্তু কেল্টুর সাথে নন্টে-ফন্টের রেষারেষি, যার পরিসমাপ্তি ঘটে কেল্টুর উচিত সাজার মাধ্যমে। ২ 
কমিকের প্রধান চরিত্ররা সকলেই স্কুল বোর্ডিংয়ের বাসিন্দা। নন্টে ফন্টেসহ আরও কিছু ছাত্র এবং বোর্ডিংয়ের সুপারিন্টেনডেন্ট স্যার হলেন প্রধান চরিত্র। এছাড়াও রয়েছে বোর্ডিংয়ের বাবুর্চি ও অন্যান্য কাজের লোকজন। মাঝেমধ্যে স্কুলের হেডমাস্টার মহাশয়কেও দেখা যায়। গল্পের প্রায় সব চরিত্রের, বিশেষ করে ছাত্রদের রয়েছে হাস্যরস উদ্রেককারী অদ্ভুত সব ডাকনাম।
