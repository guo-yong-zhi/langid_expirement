হামবার্তো ফার্নান্দেজ-মোরান ভিলালোবস  মারাকাইবো এলাকায় জন্মগ্রহণকারী বিখ্যাত ভেনেজুয়েলীয় গবেষক ও বিজ্ঞানী ছিলেন। হীরের চাকু বা অস্ত্র চিকিৎসা কার্যোপযোগী ক্ষুদ্র ছুড়ি উদ্ভাবন করেন। সুপার কন্ডাক্টিং প্রযুক্তিভিত্তিক ইলেকট্রন মাইক্রোস্কোপের জন্য ইলেক্ট্রা ম্যাগনেটিক ল্যান্সের উল্লেখযোগ্য উন্নয়ন ঘটান হামবার্তো ফার্নান্দেজ মোরান। এছাড়াও অন্যান্য বৈজ্ঞানিক কর্মকাণ্ডে নিজেকে সম্পৃক্ত করেছেন তিনি। বিভিন্ন বৈজ্ঞানিক সাময়িকীতে তার অনেকগুলো নিবন্ধ প্রকাশিত হয়েছে যাতে নাসার অ্যাপলো অভিযানসহ বিভিন্ন বিষয়ে আগ্রহ লক্ষ্য করা গেছে।
১৯৪৪ সালে জার্মানির মিউনিখ বিশ্ববিদ্যালয় থেকে চিকিৎসা বিষয়ে অধ্যয়ন করেন। ইলেকট্রন মাইক্রোস্কোপের উন্নয়নে অংশ নেন তিনি। বিশ্বের প্রথম ব্যক্তি হিসেবে ক্রায়ো-আল্ট্রামাইক্রোটমির ধারণা তুলে  ধরেছিলেন। অ্যাঞ্জেল জলপ্রপাত এলাকা উড্ডয়ন শেষে নিজ দেশ ভেনেজুয়েলায় ফিরে জলপ্রপাতের নিরবচ্ছিন্ন বহমান ধারায় উজ্জীবিত হয়ে হীরের চাকু উদ্ভাবন করেন। ড. ফার্নান্দেজ-মোরান ভেনেজুয়েলিয়ান ইনস্টিটিউট ফর নিউরোলজিক্যাল এন্ড ব্রেইন স্টাডিজ প্রতিষ্ঠা করেন যা বর্তমানে ভেনেজুয়েলিয়ান ইনস্টিটিউট অব সায়েন্টিফিক রিসার্চ নামে পরিচিতি পাচ্ছে।
মার্কোস পেরেজ জিমেনেজ সরকারের শেষ বছরে বিজ্ঞান মন্ত্রী হিসেবে নিযুক্ত হন। কিন্তু ১৯৫৮ সালে স্বৈরশাসনের অবসান ঘটলে তাকে দেশান্তরী হতে হয়। নাসার অ্যাপোলো প্রকল্পে কাজ করেন। এছাড়াও এমআইটি, শিকাগো বিশ্ববিদ্যালয় ও স্টকহোম বিশ্ববিদ্যালয়সহ বেশ কয়েকটি শিক্ষা প্রতিষ্ঠানে শিক্ষকতা করেন। ১৯৮৬ সালে ন্যাশনাল লাইব্রেরি অব মেডিসিনে একগুচ্ছ কাগজপত্র দান করেন। ১ 
মার্কিন যুক্তরাষ্ট্রে অবস্থানকালে তাকে নোবেল পুরস্কারের জন্য মনোনয়ন দেয়া হলেও মার্কিন নাগরিকত্ব গ্রহণ করতে হবে ধারণা করে মনোনয়ন বাদ দেন। কেননা তিনি ভেনেজুয়েলার নাগরিকত্ব ধারণ করছিলেন। আন্না নাম্নী এক সুইডিশ রমণীর পাণিগ্রহণ করেন। এ দম্পতির সংসারে ব্রিজিডা এলিনা ও ভেরোনিকা নাম্নী দুই কন্যা রয়েছে। তার মৃত্যুর পর দ্বিতীয় জন্মভূমি সুইডেনের স্টকহোমে সমাহিত করা হয়।
১৯৬৭ সালে হীরের চাকু উদ্ভাবনের প্রেক্ষিতে জন স্কট পুরস্কার লাভ করেন। ২  এছাড়াও পোলার স্টার অর্ডার নাইট, মন্ট্রিল বিশ্ববিদ্যালয়ের ক্লদ বার্নার্ড পদক ও ক্যামব্রিজ বিশ্ববিদ্যালয়ের বার্ষিক মেডিক্যাল পুরস্কার পান।
