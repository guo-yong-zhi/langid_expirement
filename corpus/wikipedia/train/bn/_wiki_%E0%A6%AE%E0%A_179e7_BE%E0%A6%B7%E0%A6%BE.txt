মাগধী বা মগহী ভাষা  ভারতের বিহার অঙ্গরাজ্যে প্রচলিত একটি ভাষা। ভাষাটি ইন্দো-ইউরোপীয় ভাষাপরিবারের ইন্দো-ইরানীয় শাখার ইন্দো-আর্য উপশাখার পূর্ব দলের বিহারী উপদলের অন্তর্গত একটি ভাষা। মাগধী ভাষাটি মাগধী প্রাকৃত নামক মধ্য ইন্দো-আর্য ভাষা থেকে উৎপন্ন হয়েছে। এটি ছিল প্রাচীন মগধ রাজ্যের ভাষা। গৌতম বুদ্ধ এই ভাষাতে কথা বলতেন। মাগধী ভাষাটি ভোজপুরি ভাষা ও মৈথিলী ভাষার সাথে ঘনিষ্ঠভাবে সম্পর্কিত। মাগধী ভাষাতে প্রায় ১ কোটি ৩০ লক্ষ লোক কথা বলে।
অতীতে মাগধী ভাষাকে হিন্দি ভাষার একটি উপভাষা মনে করা হত। কিন্তু সম্প্রতি ভাষাবিজ্ঞানীরা এটিকে ইন্দো-আর্য ভাষার পূর্ব দলের একটি ভাষা হিসেবে চিহ্নিত করেছেন। এ অর্থে বাংলা, অসমীয়া ও ওড়িয়া মাগধী ভাষার দূর সম্পর্কের আত্মীয় ভাষা। মাগধী ভাষার একটি সমৃদ্ধ ও প্রাচীন লোকসঙ্গীত ও লোককথার ঐতিহ্য আছে। ভাষাটি বিহারের ৮টি জেলায়, ঝাড়খণ্ডের ৩টি জেলায় এবং পশ্চিমবঙ্গের মালদহ জেলায় প্রচলিত।
মাগধী ভাষাতে অনেক লোক কথা বললেও এটির কোন সাংবিধানিক স্বীকৃতি নেই। এমনকি বিহারেও শিক্ষা ও প্রশাসনের কাজে হিন্দি ভাষা ব্যবহার করা হয়। ১  ১৯৬১ সালে জনগণনাতে মাগধী ভাষাকে হিন্দির উপভাষা হিসেবে গণ্য করা হয়। ২ 
