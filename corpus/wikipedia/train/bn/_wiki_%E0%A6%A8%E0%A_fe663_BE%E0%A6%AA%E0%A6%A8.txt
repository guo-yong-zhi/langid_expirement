নাজমুল হাসান পাপন  কিশোরগঞ্জ জেলার ভৈরবে জন্মগ্রহণকারী বাংলাদেশের একজন রাজনীতিবিদ। তিনি বাংলাদেশের জাতীয় সংসদের বর্তমান সংসদ সদস্য ও বাংলাদেশ ক্রিকেট বোর্ডের বর্তমান সভাপতি। ১  তিনি বাংলাদেশের প্রয়াত রাষ্ট্রপতি জিল্লুর রহমান এবং একজন সমাজকর্মী ও রাজনীতিবিদ আইভি রহমানের সন্তান। এছাড়াও, তিনি দেশের বৃহত্তম ঔষধ প্রস্তুতকারী সংস্থা বেক্সিমকো ফার্মাসিউটিক্যালস লিমিটেডের ব্যবস্থাপনা পরিচালক। আবাহনী লিমিটেডের ক্রিকেট কমিটির প্রেসিডেন্ট।
নাজমুল হাসান কিশোরগঞ্জ জেলার ভৈরব নদীবন্দরের উত্তর ভৈরবপুর এলাকায় জন্মগ্রহণ করেন। ১৯৮৫ সালে ঢাকা বিশ্ববিদ্যালয়ের নিয়ন্ত্রণাধীন ব্যবসায় প্রশাসন ইনস্টিটিউট থেকে মার্কেটিংয়ে এমবিএ ডিগ্রী অর্জন করেন। ২ 
বাংলাদেশের ১৯তম রাষ্ট্রপতি হিসেবে জিল্লুর রহমানের শপথ গ্রহণের ৩  ফলে কিশোরগঞ্জ-৬  আসন শূন্য হয়। শূন্য আসনে ক্ষমতাসীন বাংলাদেশ আওয়ামী লীগের মনোনীত প্রার্থী হিসেবে ২০০৯ সালের উপ-নির্বাচনে তিনি প্রতিদ্বন্দ্বিতা করে প্রথম মেয়াদে সংসদ সদস্যরূপে বিজয়ী হন নাজমুল হাসান।
পাপন ঢাকা প্রিমিয়ার ডিভিশন ক্রিকেট লিগের অন্যতম দল আবাহনী লিমিটেডের সাথে প্রায় এক দশককাল জড়িত আছেন। ২০০৬ থেকে ২০০৮ সাল পর্যন্ত আবাহনী’র ক্রিকেট কমিটির ভারপ্রাপ্ত সভাপতির দায়িত্ব পালন করেন। এছাড়াও, ২০০৬ সালের কর্পোরেট ক্রিকেট লীগের চ্যাম্পিয়ন বেক্সিমকো ক্রিকেট দলের সভাপতি ছিলেন। বাংলাদেশ প্রিমিয়ার লীগ টি২০-এর উদ্বোধনী আসরে উপদেষ্টা কমিটির সভাপতিত্ব করেছিলেন। ৪ 
বাংলাদেশ ক্রিকেট বোর্ডের সভাপতি হিসেবে তিন বছর দায়িত্ব পালনকালে আন্তর্জাতিক ক্রিকেট কাউন্সিলের সভাপতি হিসেবে আ হ ম মোস্তফা কামাল মনোনীত হন। এরফলে বিসিবি’র সভাপতির পদ শূন্য হলে বাংলাদেশ সরকার নাজমুল হাসানকে বিসিবি’র নতুন সভাপতি হিসেবে ঘোষণা করে। ৫ 
ক্রিকেট বোর্ডের গঠনতন্ত্র মোতাবেক বাংলাদেশ সরকার বিসিবি’র প্রধানকে মনোনয়ন দিয়ে থাকে। সাবেক সভাপতি সাবের হোসেন চৌধুরী আগ্রহী হলেও নাজমুল হাসান প্রতিযোগিতার দৌড়ে বিজয়ী হন। বাংলাদেশ ক্রিকেট বোর্ডের ১৪ তম সভাপতি হিসেবে দায়িত্ব নেবার পূর্বে, পাপন ২০০৮ সাল থেকে আবাহনী ক্রিকেট দলের সভাপতির দায়িত্ব পালন করছেন। ২ 
