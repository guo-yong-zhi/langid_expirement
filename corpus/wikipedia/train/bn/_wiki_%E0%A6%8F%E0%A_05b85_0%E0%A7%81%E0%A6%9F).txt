নর্দার্ন রুট হলো ঢাকা মেট্রোরেলের অনুমোদিত এমআরটি লাইন ৫ রেলপথের একটি শাখা; অন্যটি হচ্ছে সাউদার্ন রুট। নর্দার্ন রুটের নির্মাণ কাজ ২০২৩ সালের জুলাই মাসে শুরু হবে যা ২০২৮ সালের মধ্যে চালু করার কথা রয়েছে।
২০০৫ সালে বিশ্ব ব্যাংক একটি সমীক্ষা প্রতিবেদন প্রকাশ করে যেখানে বাংলাদেশ সরকারকে ঢাকায় একটি গণপরিবহন ব্যবস্থা গড়ে তোলার সুপারিশ করা হয়েছিলো। একই বছর মার্কিন পরামর্শক ফার্ম লুই বার্জার গ্রুপ ঢাকার জন্য একটি কৌশলগত পরিবহন পরিকল্পনা তৈরি করে। ১  বিশ্বব্যাংক এই পরিকল্পনাটি তৈরি করতে সহায়তা করেছিলো যেখানে ঢাকায় পাঁচটি এমআরটি রেলপথ নির্মাণের প্রস্তাব করা হয়। ২  সেই পাঁচ মেট্রো রেলপথ ছিলো এমআরটি লাইন ১, এমআরটি লাইন ২, এমআরটি লাইন ৪, এমআরটি লাইন ৫ ও এমআরটি লাইন ৬। ৩  ২০১৮ সালের ৭ আগস্টে সরকার নর্দার্ন রুট প্রকল্পে আগ্রহ প্রকাশ করে। ৪  ১৫ ডিসেম্বর ২০১৯ সালে প্রকল্পটি জাতীয় অর্থনৈতিক পরিষদের নির্বাহী কমিটি  দ্বারা অনুমোদিত হয়। সেই সময়ে নর্দার্ন রুটের সম্ভাব্য নির্মাণ ব্যয় অনুমান করা হয়েছিলো প্রায় ৳৪১,২৩৮.৫৪ কোটি। ৫  সরকার এটিকে একটি ফাস্ট ট্র্যাক প্রকল্প হিসেবে বিবেচনা করেছে। ৬  ২০২০ সালের জুনে নিপ্পন কোই কোম্পানি লিমিটেডকে রুটটি নকশা করার জন্য দায়িত্ব দেওয়া হয়। যাইহোক, রুটের প্রস্তাবিত যাত্রাপথটি ঢাকা–আরিচা মহাসড়কের উপর দিয়ে যাবে বলে সড়ক ও জনপথ অধিদপ্তর  এর নির্মাণে আপত্তি জানিয়ে প্রাক-নির্মাণ কার্যক্রম বন্ধ করে দেয়। সমস্যাটি সমাধানের জন্য ২৩ মার্চ ২০২১ সালে উভয় পক্ষের মধ্যে একটি বৈঠক অনুষ্ঠিত হয়। বৈঠকে আরএইচডি যাত্রাপথটি পরিবর্তন করে দক্ষিণে স্থানান্তর করার জন্য মেট্রো কর্তৃপক্ষকে প্রস্তাব দেয়। কিন্তু হেমায়েতপুরে ডিপোর জন্য অধিগ্রহণকৃত জমি ও কারিগরি কারণে তা অসম্ভব হয়ে পড়ে। ৭  ২৮ জুন ২০২২ সালে বাংলাদেশ ও জাপান আন্তর্জাতিক সহযোগিতা সংস্থা -এর মধ্যে প্রকল্পটির অর্থায়নের জন্য মোট বাজেটের ৭১% অর্থের সমপরিমাণ একটি ঋণ চুক্তি স্বাক্ষরিত হয়। ৮  ৩ অক্টোবর ২০২২ সালে ঢাকা ম্যাস ট্রানজিট কোম্পানি লিমিটেড  ডিপোর জন্য অধিগ্রহণকৃত জমির মালিকানা পায়। ১৭ এপ্রিল ২০২৩-এ ডিএমটিসিএল জানায় যে পরের দিন নির্ধারিত পরিচালনা পর্ষদের সভার সিদ্ধান্তের উপর নির্ভর করে তারা একই বছরের জুলাই মাসে এর নির্মাণ কাজ শুরু করতে চায়। ৯  ২৩ মে ২০২৩-এ ডিপো নির্মাণের জন্য মেট্রো কর্তৃপক্ষের সাথে টিওই কর্পোরেশন ও স্পেকট্রা ইঞ্জিনিয়ার্স লিমিটেডের ৳১,১৮৯ কোটি টাকার একটি চুক্তি স্বাক্ষরিত হয়। ১০  সেদিন আরএইচডি ও ডিএমটিসিএলের মধ্যে আরেকটি বৈঠক অনুষ্ঠিত হয় যেখানে আরএইচডি আবারও উপজেলায় নির্মিত লাইনের দুটি স্টেশনের অবস্থান পরিবর্তন করার জন্য আবার অনুরোধ করে। আরএইচডির মতে মহাসড়কের মধ্যবর্তী স্থানে রেলপথ নির্মাণের ফলে মহাসড়কে যানজটের সৃষ্টি হবে। এছাড়াও মহাসড়কে রেলপথ নির্মাণের ফলে এটি দুর্ঘটনাপ্রবণ মহাসড়ক হয়ে উঠতে পারে। তবে আরএইচডির অতিরিক্ত প্রধান প্রকৌশলী বলেছেন যে মেট্রো প্রকল্পের গুরুত্ব বিবেচনা করে সরকার এক্সপ্রেসওয়ের এ্যালাইনমেন্ট সংশোধন করবে। এছাড়া নর্দার্ন রুটের প্রকল্প পরিচালকের মতে লাইন নির্মাণের সময় মহাসড়কের একপাশ বন্ধ করে অন্য পাশে মহাসড়কের প্রস্থ বাড়ানো হলে কোনো অসুবিধা হবে না। ১১ 
এমআরটি লাইন ৫-এর নর্দার্ন রুটে ১৪টি প্রস্তাবিত স্টেশন আছে। ৯টি স্টেশন সহ এই রুটের ১৩.৫ কিলোমিটার ভূগর্ভস্থে ও ৫টি স্টেশন সহ ৬.৫ কিলোমিটার মাটির উপরে নির্মিত হবে। ১২ 
