কার্শিয়ং মহকুমা পশ্চিমবঙ্গের দার্জিলিং জেলার একটি মহকুমা। এই মহকুমা কার্শিয়ং ও মিরিক পুরসভা এবং মিরিক ও কার্শিয়ং ব্লক নিয়ে গঠিত। উক্ত ব্লকদুটিতে মোট ২০টি গ্রাম পঞ্চায়েত রয়েছে। মহকুমার সদর কার্শিয়ং।
মূল লেপচা শব্দ 'করসন রিপ'  থেকে কার্শিয়ং কথাটির উৎপত্তি হয়েছে বলে মনে করা হয়। 'করসন' শব্দের অর্থ সাদা অর্কিড এবং রিপ কথাটির অর্থ স্থান। সুতরাং কার্শিয়ং হল সাদা অর্কিডের স্থান। জনশ্রুতি আছে, এখানে কোন একটা সময়ে প্রচুর সাদা অর্কিডের বাগান ছিল।  অন্য মতে লেপচা শব্দ 'কুর' এবং 'সেয়ং' থেকে কার্শিয়ং হয়েছে। 'কুর' মানে স্থানীয় বেত এবং 'সেয়ং' অর্থে ছড় অথবা ঝাড় কে বোঝান হত । বিংশ শতাব্দীর গোড়ার দিকে এই অঞ্চলে স্থানীয় বেত গাছের প্রচুর ঝাড় দেখা যেত। 
এই অঞ্চলটি আগে ছিল সিকিম রাজ্যের অন্তর্ভুক্ত। উনবিংশ শতাব্দীর প্রথমদিকে এটি নেপাল রাজের হস্তগত হয়। ১৮১৭ সালে গোর্খা যুদ্ধের পর ব্রিটিশ সরকার এই অঞ্চলটিকে পুনরুদ্ধার করে এবং সিকিমের রাজাকে ফেরত দেয়। ১৮৩৫ সালের এক সন্ধি চুক্তি অনুসারে সিকিমের রাজা এই অঞ্চলটিকে ইংরেজদের হাতে তুলে দেন। তখন থেকে কার্শিয়ং সহ  সমগ্র পাঙ্খাবাড়ি অঞ্চল ইংরেজ সরকারের অধীনস্থ দার্জিলিং জেলার অন্তর্ভুক্ত হয়।  ১ 
কালিম্পং ও মিরিক পুরসভা এলাকা ছাড়াও এই মহকুমায় কালিম্পং ও মিরিক ব্লকের অধীনস্থ মোট ২০টি গ্রাম পঞ্চায়েত রয়েছে। ২ 
মিরিক ব্লক ছয়টি গ্রাম পঞ্চায়েত নিয়ে গঠিত। এগুলি হল: চেঙ্গা পানিঘাটা, পহেলিগাঁও স্কুল দারা-১, পহেলিগাঁও স্কুল দারা-২, সৌরেনি-১, দুপটিন ও সৌরেনি-২। ৩  মিরিক এই ব্লকের একমাত্র থানা। ৩  ব্লকের সদর মিরিক। ৪ 
কার্শিয়ং ব্লক ১১টি গ্রাম পঞ্চায়েত নিয়ে গঠিত। এগুলি হল: গয়াবাড়ি-১, শিবখোলা, সেন্ট মেরিজ-৩, সীতং-১, সুকনা, গয়াবাড়ি-৩, সেন্ট মেরিজ-২, সীতং-২, চিমনি-দেওরালি ও মহানন্দা। ৩  ব্লকের একমাত্র থানা কার্শিয়ং। ৩  ব্লকের সদর কার্শিয়ং। ৪ 
সীমানা নির্ধারণ কমিশনের সুপারিশ ক্রমে পশ্চিমবঙ্গের পরিবর্তিত বিধানসভা কেন্দ্র বিন্যাসে কার্শিয়ং মহকুমার সমগ্র অঞ্চলটি কার্শিয়ং বিধানসভা কেন্দ্রের অন্তর্গত হয়েছে। এই বিধানসভা কেন্দ্র দার্জিলিং লোকসভা কেন্দ্রের অন্তর্গত। ৫ 
