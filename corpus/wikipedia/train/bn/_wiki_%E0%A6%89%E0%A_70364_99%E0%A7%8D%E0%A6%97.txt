উত্তরবঙ্গ বলতে বাংলাদেশের উত্তর-পশ্চিম ও পশ্চিমবঙ্গের উত্তর অংশকে বোঝায়।
বর্তমান বাংলাদেশের রাজশাহী বিভাগ, রংপুর বিভাগ এবং ভারতের পশ্চিমবঙ্গের জলপাইগুড়ি বিভাগ ও মালদহ বিভাগ উত্তরবঙ্গের অংশ হিসেবে অন্তর্ভুক্ত। গঙ্গা নদী দক্ষিণবঙ্গ থেকে উত্তরবঙ্গকে পৃথক করেছে। অর্থনৈতিক দিক থেকে উত্তরবঙ্গ দক্ষিণবঙ্গের তুলনায় পশ্চাৎপদ।
অদ্ভুৎসাগর গ্রন্থে রাজা বরেন্দ্র সেন এর এর উল্লেখ রয়েছে ইন্দ্রের বরে যার জন্ম এবং তার রাজ্যটি বরেন্দ্র নামে পরিচিত ছিল। উত্তরবঙ্গে প্রাচীন বাংলার কয়েকটি রাজধানী অবস্থিত ছিল। বগুড়ায় মৌর্য আমলের শহর পুন্ড্রনগরের ধ্বংসাবশেষ রয়েছে। বাংলাদেশের চাঁপাইনবাবগঞ্জ জেলা ও ভারতের মালদহ জেলার সীমান্তে গৌড় অবস্থিত, পাল শাসনামলে এই অঞ্চলটি সেন রাজাদের সামন্তরাজ্য হিসেবে পরচিত ছিল।একসময় রংপুর ও কোচবিহার কামরূপের অংশ ছিলো। গৌড়ের পরে এ অঞ্চলের সবচেয়ে পুরাতন শহর নাটোর।
উত্তরবঙ্গের প্রধান নদনদী হলো তিস্তা, তোর্ষা, জলঢাকা, রায়ডাক, মহানন্দা ইত্যাদি।
বাংলাদেশের উত্তরবঙ্গ রংপুর বিভাগ ও রাজশাহী বিভাগের মোট ১৬টি জেলা দ্বারা গঠিত।
ভারতের উত্তরবঙ্গ মূলত জলপাইগুড়ি বিভাগ ও মালদহ বিভাগের মোট আটটি জেলা দ্বারা গঠিত। ভৌগোলিকভাবে এটি দার্জিলিং পর্বত ও ডুয়ার্স সমভূমি দ্বারা গঠিত। মনোরম প্রাকৃতিক পরিবেশের জন্যে এই অঞ্চলে পর্যটন শিল্প খুবই উন্নত। শিলিগুড়ি ভারতের উত্তরবঙ্গের প্রধান শহর; এই শহর একাধারে পশ্চিমবঙ্গের তৃতীয় সবচেয়ে জনবহুল শহর এবং সমগ্র উত্তর-পূর্ব ভারতের প্রবেশদ্বার।
এই অঞ্চলে বাংলা ভাষার বরেন্দ্রী উপভাষা ও কামতাপুরী উপভাষা দুটি কথ্য ভাষা হিসেবে ব্যবহৃত হয়।
