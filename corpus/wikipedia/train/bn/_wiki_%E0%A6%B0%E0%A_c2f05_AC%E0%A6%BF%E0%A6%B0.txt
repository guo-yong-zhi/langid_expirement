সৈয়দ রুম্মন বিন ওয়ালী সাব্বির  হলেন একজন বাংলাদেশী সাবেক পেশাদার ফুটবল খেলোয়াড়। ভক্তদের কাছে বাংলার মারাদোনা ডাকনামে পরিচিত সাব্বির তার খেলোয়াড়ি জীবনের অধিকাংশ সময় ঢাকা মোহামেডান এবং বাংলাদেশ জাতীয় দলের হয়ে একজন আক্রমণভাগের খেলোয়াড় হিসেবে খেলেছেন।
১৯৮৫–৮৬ মৌসুমে, বাংলাদেশী ক্লাব শেখ জামালের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছিলেন, যেখানে তিনি ২ মৌসুম অতিবাহিত করেছিলেন। অতঃপর ১৯৮৭–৮৮ মৌসুমে তিনি ঢাকা মোহামেডানে যোগদান করেছিলেন, যেখানে তিনি সর্বমোট ১১ মৌসুম অতিবাহিত করেছেন; মাঝে তিনি ১ বছরের জন্য ভারতীয় ক্লাব কলকাতা মোহামেডানের হয়ে খেলেছেন। সর্বশেষ ১৯৯৭–৯৮ মৌসুমে, তিনি ঢাকা মোহামেডান হতে রহমতগঞ্জে যোগদান করেছিলেন; রহমতগঞ্জে হয়ে মাত্র ১ মৌসুম খেলার পর তিনি অবসর গ্রহণ করেছিলেন।
১৯৮৯ সালে, সাব্বির বাংলাদেশের হয়ে আন্তর্জাতিক পর্যায়ে অভিষেক করেছিলেন; বাংলাদেশের জার্সি গায়ে তিনি সর্বমোট ৭ ম্যাচে ১টি গোল করেছিলেন। দলগতভাবে, সাব্বির সর্বমোট ৩টি শিরোপা জয়লাভ করেছিলেন, যার সবগুলো ঢাকা মোহামেডানের হয়ে জয়লাভ করেছিলেন।
সৈয়দ রুম্মন বিন ওয়ালী সাব্বির বাংলাদেশে জন্মগ্রহণ করেছেন এবং সেখানেই তার শৈশব অতিবাহিত করেছেন।
১৯৮৯ সালে, সাব্বির আন্তর্জাতিক ফুটবলে বাংলাদেশের হয়ে অভিষেক করেছিলেন। জাতীয় দলের হয়ে অভিষেকের প্রায় ৪ বছর পর, বাংলাদেশের জার্সি গায়ে প্রথম গোলটি করেছিলেন; ১৯৯৩ সালের ৫ই মে তারিখে, থাইল্যান্ডের বিরুদ্ধে ম্যাচে বাংলাদেশের হয়ে একমাত্র গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছিলেন। ১ 
১৯৯৩ সালের ৭ই মে তারিখে সাব্বির বাংলাদেশের হয়ে তার সর্বশেষ ম্যাচটি খেলে আন্তর্জাতিক ফুটবল থেকে অবসর গ্রহণ করেছিলেন। সংযুক্ত আরব আমিরাতের দুবাইয়ের আল মাকতুম স্টেডিয়ামে অনুষ্ঠিত শ্রীলঙ্কার বিরুদ্ধে উক্ত ম্যাচে বাংলাদেশ ৩–০ গোলের ব্যবধানে জয়লাভ করেছিল, ম্যাচটিতে তিনি পূর্ণ ৯০ মিনিট খেলেছিলেন। ২  আন্তর্জাতিক ফুটবলে, তার ৪ বছরের খেলোয়াড়ি জীবনে তিনি সর্বমোট ৮ ম্যাচে ১টি গোল করেছিলেন।
