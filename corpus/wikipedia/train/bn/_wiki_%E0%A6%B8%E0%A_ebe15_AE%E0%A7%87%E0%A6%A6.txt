সৈয়দ সামসুদ্দিন আহমেদ একজন বাংলাদেশী শিক্ষাবিদ। তিনি রাজশাহী বিশ্ববিদ্যালয়ের  ভূতত্ত্ব ও খনিবিদ্যা বিভাগের অধ্যাপক এবং জামালপুরে প্রতিষ্ঠিত বঙ্গমাতা শেখ ফজিলাতুন্নেছা মুজিব বিজ্ঞান ও প্রযুক্তি বিশ্ববিদ্যালয়ের  প্রথম উপাচার্য। ১ 
সৈয়দ সামসুদ্দিন আহমেদ রাজশাহী বিশ্ববিদ্যালয়ের ভূতত্ত্ব ও খনিবিদ্যা বিভাগ থেকে ১৯৭৯ সালে স্নাতক  ও ১৯৮২ সালে স্নাতকোত্তর ডিগ্রি লাভ করেন। তিনি ১৯৯৩ সালে ভারতের যাদবপুর বিশ্ববিদ্যালয় থেকে পিএইচডি ডিগ্রী অর্জন করেন। ২ 
সৈয়দ সামসুদ্দিন আহমেদ ১৯৮৩ সালে রাজশাহী বিশ্ববিদ্যালয়ের ভূতত্ত্ব ও খনিবিদ্যা বিভাগে প্রভাষক হিসেবে যোগদানের মাধ্যমে শিক্ষকতা জীবন শুরু করেন।
দীর্ঘ কর্মজীবনে অধ্যাপনা ও গবেষণার পাশাপাশি তিনি বিভিন্ন গুরুত্বপূর্ণ পদে দায়িত্ব পালন করেছেন। তিনি রাবির সিনেট ও সিন্ডিকেট সদস্য, বিভাগীয় প্রধান, মাদার বখ্শ হলের প্রাধ্যক্ষ ও রাবি ছাপাখানার প্রশাসক ছিলেন। এছাড়া বাংলাদেশ বড়পুকুরিয়া কয়লাখনি লিমিটেড বোর্ডের পরিচালক হিসেবে দায়িত্ব পালন করেছেন তিনি।
সৈয়দ সামসুদ্দিন আহমেদ ২০১৮ সালের ১৪ নভেম্বর পরবর্তী চার বছরের জন্য বঙ্গমাতা শেখ ফজিলাতুন্নেছা মুজিব বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে নিয়োগ লাভ করেন এবং ১৯ নভেম্বর আনুষ্ঠানিকভাবে বিশ্ববিদ্যালয়টির প্রথম উপাচার্যের দায়িত্বভার গ্রহণ করেন। ২  ৩ 
আহমেদ দেশ-বিদেশের বিভিন্ন জার্নালে অর্ধশতাধিক গবেষণামূলক প্রবন্ধ ও নিবন্ধ প্রকাশ করেছেন। এছাড়া ভূতত্ত্ব ও খনিবিদ্যা সংক্রান্ত বিভিন্ন আন্তর্জাতিক গবেষণা প্রতিষ্ঠানের সাথেও গবেষক হিসেবে কাজ করার অভিজ্ঞতা রয়েছে তার। ২ 
সামসুদ্দিন আহমেদ ভারতের নয়াদিল্লীর জাতীয় পরিবেশ বিদ্যা একাডেমির জীবন সদস্যসহ দেশে-বিদেশে বিভিন্ন পেশাজীবী সংগঠনের সক্রিয় সদস্য। ২ 
