স্টিভেন জুবার  হলেন একজন সুইজারল্যান্ডীয় পেশাদার ফুটবল খেলোয়াড়। তিনি বর্তমানে জার্মানির পেশাদার ফুটবল লিগের শীর্ষ স্তর বুন্দেসলিগার ক্লাব আইন্ট্রাখট ফ্রাঙ্কফুর্ট এবং সুইজারল্যান্ড জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত বাম পার্শ্বীয় মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলে থাকেন।
২০০৭ সালে, জুবার সুইজারল্যান্ড অনূর্ধ্ব-১৭ দলের হয়ে সুইজারল্যান্ডের বয়সভিত্তিক পর্যায়ে অভিষেক করেছিলেন। প্রায় ৬ বছর যাবত সুইজারল্যান্ডের বয়সভিত্তিক দলের হয়ে খেলার পর, তিনি ২০১৭ সালে সুইজারল্যান্ডের হয়ে আন্তর্জাতিক পর্যায়ে অভিষেক করেছেন; সুইজারল্যান্ডের জার্সি গায়ে তিনি এপর্যন্ত ৩৬ ম্যাচে ৮টি গোল করেছেন। তিনি সুইজারল্যান্ডের হয়ে এপর্যন্ত ১টি ফিফা বিশ্বকাপ  এবং ১টি উয়েফা ইউরোপীয় চ্যাম্পিয়নশিপে  অংশগ্রহণ করেছেন।
দলগতভাবে, জুবার এপর্যন্ত ৩টি শিরোপা জয়লাভ করেছেন, যার মধ্যে ১টি গ্রাসহোপারের হয়ে এবং ২টি সিএসকেএ মস্কোর হয়ে জয়লাভ করেছেন।
স্টিভেন জুবার ১৯৯১ সালের ১৭ই আগস্ট তারিখে সুইজারল্যান্ডের ভিন্টারটুরে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবার নাম ওয়াল্টার জুবার এবং মায়ের নাম সুসান জুবার। তার পাঁচ ভাইবোন রয়েছে: মেলানিয়া, কেভিন, সেভেরিন, ডেভিড এবং মারভিন। ২ 
২০১৫ সালের ২৭শে মে তারিখে, জুবার তার দীর্ঘদিনের বান্ধবী মিরজানা ভাসোভিচের সাথে বিবাহ বন্ধনে আবদ্ধ হয়েছেন। ৩ 
