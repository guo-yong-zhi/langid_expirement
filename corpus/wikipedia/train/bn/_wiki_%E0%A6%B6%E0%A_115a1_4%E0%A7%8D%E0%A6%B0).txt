শ্বশুরবাড়ি জিন্দাবাদ ২০০১ সালে মুক্তিপ্রাপ্ত একটি বাংলাদেশী চলচ্চিত্র। ২  ছবিটি পরিচালনা করেছেন দিলীপ বিশ্বাস তনয় দেবাশীষ বিশ্বাস এবং এটিই তার পরিচালিত প্রথম ছবি। ৩  এর আগে তিনি পথের প্যাঁচালী নামে একটি টেলিভিশন অনুষ্ঠান উপস্হাপনা করেছিলেন। সম্পূর্ণ পারিবারিক গল্প নিয়ে নির্মিত এই ছবির উল্লেখযোগ্য চরিত্রগুলোতে অভিনয় করেছেন রিয়াজ, শাবনূর, সোনিয়া, নবাগত রাহুল, বুলবুল আহমেদ, রিনা খান, প্রবীর মিত্র, ডলি জহুর, মিশা সওদাগর, এটিএম শামসুজ্জামান।
মিসেস “দিলরুবা চৌধুরী”  ব্যবসায় টাকা খাটিয়ে আলিশান বাড়ি ও চৌধুরী এন্ড কোম্পনী নামে বিরাট ব্যবসা প্রতিষ্ঠান করেছেন। স্বভাবে তিনি রাগী, বদমেজাজী। অফিস ও বাড়ীতে নিজের মনগড়া নিয়মে সবাইকে চলতে বাধ্য করেন। দিলরুবার স্বামী “আরমান চৌধুরী”  বিশিষ্ট ভদ্রলোক। কলিজার জোর কম থাকায় স্ত্রীর ইচ্ছে মত তাকে চলতে হয়। আরমান চৌধুরীর বড় মেয়ে “প্রেমা চৌধুরী”  স্বভাবে নম্র ভদ্র, অনেকটা বাবার মত। আর ছোট মেয়ে “রিয়া চৌধুরী”  অবিকল মায়ের মত। আধুনিকতার নামে নগ্নতা- অসভ্যতা তার স্বভাব। এছাড়াও এ পরিবারের হেড বাবুর্চী- “হেকমত আলী মুন্সী ওরফে হেকমী”  দিলরুবা চৌধুরীর খাস চামচা, যিনি দিলরুবা চৌধুরীর স্বেচ্ছাচারিতার মদদ যোগান।
মিসেস দিলরুবা চৌধুরীর বিজনেস পার্টনার “মিঃ মজুমদার”  এর প্রচুর অর্থ থাকায় তার আধপাগল একমাত্র ছেলে ইমনের সাথে প্রেমার বিয়ে ঠিক করে। প্রতিবাদ করতে না পেরে আরমান চৌধুরী প্রেমাকে পলাশপুরে বন্ধু “রাজিব খন্দকার”  এর বাড়ীতে পাঠিয়ে দেন। রাজিব খন্দকার নিঃ সন্তান থাকায় মটর মেকানিক “বাঁধন”কে  ছোটবলা থেকেই সন্তান স্নেহে বড় করেছেন। একসময় বাঁধন ও প্রেমা দুজন দুজনার কাছে চলে আসে। দিলরুবা চৌধুরী সম্পর্কে বাধঁনের খালা হয়, কিন্তু এটা দিলরুবা জানে না! যদিও পরবর্তীতে জানতে পারে।  আরমান চৌধুরী প্রেমার ও বাধঁনের ভালবাসা মেনে নিয়ে তাদের বিয়ে দিয়ে দেন। কিন্তু দিলরুবা চৌধুরী এ বিয়েটা কিছুতেই মেনে নিতে পারে না। সে বাঁধনকে গরীব এবং ছোটলোক বলে চরম অপমান করে। আরমান চৌধুরী প্রেমার স্বামী হিসেবে বাঁধনকে শ্বশুর বাড়ীতে তার অধিকার আদায়ের জন্য অনুপ্রাণিত করেন। শ্বশুর বাড়ীতে প্রতিষ্ঠা পাবার জন্য শুরু হয় বাঁধনের সংগ্রাম। এদিকে দিলরুবা চৌধুরী বাঁধনকে চিরতরে বাড়ী থেকে তাড়াবার জন্য স্বচেষ্ট হন। ফন্দি আঁটেন ১৪ লক্ষ টাকার একটি নেকলেস চুরির অপরাধে বাঁধনকে চোর সাজাবার। বাঁধনের বুদ্ধিমত্তায় তার ষড়যন্ত্র ব্যর্থ হয়। চুরির অপরাধে দিলরুবার খাস চামচা হেকমী ফেঁসে যায়। তখন বাঁধন এই নাটকীয় ঘটনার রহস্য সহ দিলরুবা চৌধুরীর পুরো অতীত ইতিহাস সবার সামনে তুলে ধরে।
অতীতে বাঁধনের বাবা দুর্ঘটনায় মারা গেলে  দিলরুবা চৌধুরীর বাড়িতে এসে আশ্রয় নেয় বাধনের মা। তারপর দিলরুবা বাধঁনের টাকা পাওয়া লটারি চুরি করে বাধনের মাকে গহনা চুরির অপরাধে বাড়ি থেকে বের করে দেয়। বাধনের সাথে যোগ দিয়ে নিজের স্ত্রীর সব ষড়যন্ত্র ফাস করে দেন আরমান চৌধুরী। স্ত্রীর উপর সারা জীবনের জমানো ক্রোধ এর জ্বালায় আরমান চৌধুরী সবাইকে নিয়ে বাড়ী থেকে চলে যেতে চাইলে দিলরুবা চৌধুরী নিজের ভুল বুঝতে পারেন এবং নিজের কৃতকর্মের জন্য সবার কাছে ক্ষমা প্রার্থনা করেন। আর এতেই সবার মিলনে গল্পের সমাপ্তি ঘটে।
শ্বশুরবাড়ী জিন্দাবাদ ছবির সংগীত রচনা করেন গাজী মাজহারুল আনোয়ার এবং সংগীত পরিচালনা করেন ইমন সাহা।
