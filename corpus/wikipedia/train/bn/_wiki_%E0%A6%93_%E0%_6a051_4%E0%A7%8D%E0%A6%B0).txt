ও প্রিয়া তুমি কোথায়  ২০০২ সালে মুক্তিপ্রাপ্ত একটি বাংলাদেশি প্রণয়ধর্মী পূর্ণদৈর্ঘ্য চলচ্চিত্র। চলচ্চিত্রটি পরিচালনা করেছেন শাহাদাত হোসেন লিটন ১  ও অভিনন্দন চলচ্চিত্রের ব্যানারে প্রযোজনা ও কাহিনি রচনা করেন শহিদুল ইসলাম শহিদ। ২  সংলাপ ও গীতি রচনা করেছেন মোহাম্মদ রফিকুজ্জামান। এই চলচ্চিত্রের বেশিরভাগ দৃশ্যায়ন বাংলাদেশ চলচ্চিত্র উন্নয়ন কর্পোরেশনের সেটে ধারণ করা হয়। বাংলাদেশের জনপ্রিয় সংগীতশিল্পী আসিফ আকবরের ও প্রিয়া তুমি কোথায় গানের নামানুসারে চলচ্চিত্রটির নাম রাখা হয়। ৩  ৪  ৫  ৬  ২০০২ সালে শাবনূর ও রিয়াজ অভিনীত ছয়টি ছায়াছবির মধ্যে এই চলচ্চিত্রটি সবচেয়ে ব্যবসা সফল হিসেবে গণ্য হয়। ৭ 
কাজল ও সাগর একে অন্যকে অনেক ভালোবাসে। একদিন মায়ের সাথে কাজলকে পরিচয় করিয়ে দেয় সে। তাকে বিয়ে করতে বলে তার মা। কিন্তু মারা যাওয়ার আগে কাজলের বাবা তার বন্ধুকে কথা দিয়েছিল যে, তার ছেলে আকাশ-এর সাথে কাজলের বিয়ে দেবে। আকাশকে বিয়ে করার জন্য কাজলকে বলে তার বাবা। ১  কাহিনির উপসংহারে বিয়োগান্তক পরিস্থিতি তৈরী হয়।
মুখ্য চরিত্র সাগর, আকাশ ও কাজলের ভূমিকায় অভিনয় করেছেন রিয়াজ, শাকিব খান ও শাবনূর। পার্শ্বচরিত্র সমূহে অভিনয় করেছেন আফজাল শরীফ, রেহানা জলি, মিশা সওদাগর, নাসরীন, আন্না ভাবী, ওয়াসীমুল বারী রাজীব ও কাবিলা প্রমুখ। ২ 
আসাদুজ্জামান মজনু এই চলচ্চিত্রের চিত্রগ্রহণ করেছেন। নান্টু সরকার স্থির চিত্র গ্রহণ করেছেন। জিন্নাত হোসেন দৃশ্য সম্পাদনা করেছেন। প্রধান সহকারী পরিচালক ছিলেন কাজল কুমার বর্ধন। সিদ্দিক মেহেরপুরী সহযোগী পরিচালকের কাজ করেছেন। শব্দ গ্রহণ ও পুনঃ সংযোজনের কাজ করেছেন হাবিবুল্লাহ হাবীব ও মফিজুল হক। আব্দুল আলী 'টাইটেল এনিমেশন' তৈরী করেছেন। 'স্পেশাল ইফেক্ট'-এর কাজ করা হয় মোশন মিডিয়া হতে। নৃত্য পরিচালনা করেছেন মাসুম বাবুল, ইমদাদুল হক খোকন, আজিজ রেজা ও সাইফুল। ২ 
চলচ্চিত্রটির সুর ও সংগীতায়োজন করেছেন ইথুন বাবু ও আলী আকরাম শুভ, পাশাপাশি এর গীত রচনা করেছেন কবির বকুল, মোহাম্মদ রফিকুজ্জামান ও মির্জা রাকিব। জনপ্রিয় সংগীতশিল্পী আসিফ আকবরের "ও প্রিয়া তুমি কোথায়" গানের নামানুসারে চলচ্চিত্রটির শিরোনাম রাখা হয়, গানটি সুর ও কথা ঠিক রেখে হুবহু ব্যবহার করা হয়। চলচ্চিত্রে রিয়াজ এই গানের চিত্রায়নে ঠোঁট মিলিয়েছেন। চলচ্চিত্রের অন্যান্য গানগুলোতে কন্ঠ দেন, এন্ড্রু কিশোর, কনক চাঁপা, মনির খান, বেবী নাজনীন ও ডলি সায়ন্তনী। উল্লেখযোগ্য একক গানগুলি হলো-৩৫ মিমি ফরম্যাটে নির্মিত এই চলচ্চিত্রটি ২০০২ সালের ১৬ সেপ্টেম্বর বাংলাদেশ চলচ্চিত্র সেন্সর বোর্ডের ছাড়পত্র পায় ২ , একই বছর বিভিন্ন প্রেক্ষাগৃহে মুক্তি পায় এবং ব্যবসায়িক সাফল্য অর্জন করে। ৫  প্রেক্ষাগৃহে মুক্তির ষোল বছর পর ঈগল মুভিজের ব্যানারে ২০১৮ সালের ১৮ সেপ্টেম্বর চলচ্চিত্রটি ভিডিও আদান-প্রদান সেবা প্রদানকারী প্ল্যাটফর্ম ইউটিউবে অবমুক্ত করা হয়। ২ 
