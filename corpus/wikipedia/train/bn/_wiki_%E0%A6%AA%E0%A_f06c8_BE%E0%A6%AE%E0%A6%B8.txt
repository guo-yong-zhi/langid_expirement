পল রিগ্যান অ্যাডামস  কেপ টাউনে জন্মগ্রহণকারী সাবেক দক্ষিণ আফ্রিকান আন্তর্জাতিক ক্রিকেটার। দক্ষিণ আফ্রিকা ক্রিকেট দলের অন্যতম সদস্য ছিলেন তিনি। চায়নাম্যান বোলার হিসেবে দক্ষিণ আফ্রিকার পক্ষে আন্তর্জাতিক ক্রিকেটে অংশ নেন। ১৯৯০-এর দশকে জাতীয় দলের বিচ্ছুরণে প্রভূতঃ ভূমিকা রাখেন। পাশাপাশি প্রথম-শ্রেণীর ক্রিকেটে ৪১২ উইকেট দখল করেন পল অ্যাডামস। ১ 
১৯৯৬-৯৭ মৌসুমে পল অ্যাডামস টেস্টে ৬/৫৫ পেয়েছিলেন। তার পূর্বে ছয় বা ততোধিক উইকেট লাভের ক্ষেত্রে ইনিংসে দক্ষিণ আফ্রিকান স্পিনারদের মধ্যে ১৯৬৩-৬৪ মৌসুমে স্বাগতিক নিউজিল্যান্ডের বিপক্ষে ডেভিড পিথে ৬/৫৮ ও ১৯৫৬-৫৭ মৌসুমে হিউ টেফিল্ড ৬/৭৮ পেয়ে এ সাফল্য অর্জন করেছিলেন।
অ্যাডামসের বোলিং ভঙ্গীমা খুবই উচ্চমানের আন-অর্থোডক্স পর্যায়ের। বিখ্যাত ইংরেজ অধিনায়ক মাইক গ্যাটিং এ ধরনের বোলিংকে ‘ব্লেন্ডারের মধ্যে থাকা ঘূর্ণায়মান ব্যাঙের’ সাথে তুলনা করেছিলেন। ১  তাস্বত্ত্বেও তার এ বোলিং ভঙ্গীমা বৈশ্বিক ব্যাটসম্যানদেরকে বেশ আশ্চর্যান্বিত করেছিল। খুব শীঘ্রই অস্ট্রেলীয়রা তার বলের বৈচিত্রতায় দিশেহারা হয়ে পড়ে। পরবর্তীতে তার বোলিং বেশ অকার্যকর হতে থাকে। ডিসেম্বর, ২০০৬ সালে তাকে পুনরায় টেস্ট দলে অন্তর্ভুক্ত করা হয়। কিন্তু ভারতের বিপক্ষে সিরিজের প্রথম টেস্টের পরই বাদ দেয়া হয়।
তিনি বলকে বামহাতের দুই আঙ্গুল - বৃদ্ধাঙ্গুলী ও কনিষ্ঠায় নিয়ে অদ্ভুতভাবে বোলিং করতেন। সর্বশেষ টেস্ট খেলার চার বছর ও একদিনের আন্তর্জাতিক খেলার পাঁচ বছর পর ২ অক্টোবর, ২০০৮ তারিখে পেশাদার ক্রিকেট থেকে অবসরের কথা ঘোষণা করেন। ২০১২-১৩ মৌসুমে তিনি কেপ কোবরাস ক্রিকেট দলের কোচের দায়িত্বে ছিলেন।
