ড.জামশেদ জে ইরানি , কেবিই   ১ ছিলেন স্টিল ম্যান অফ ইন্ডিয়া নামে পরিচিত ভারতীয় শিল্পপতি। ধাতুবিদ্যায় উচ্চশিক্ষিত ড.ইরানি ভারতের ইস্পাত শিল্পে গভীর অবদান রেখেছেন। চার দশকের বেশি সময়ের বিশেষকরে  টাটা স্টিলকে শুধু ভারতে নয় আন্তর্জাতিক স্তরে উন্নীত করেছেন। ২০০৭ খ্রিস্টাব্দে  ভারত সরকারের তৃতীয় সর্বোচ্চ বেসামরিক পুরস্কার পদ্মভূষণ পুরস্কারে সম্মানিত হন।  ২ 
জামশেদ জে ইরানি ১৯৩৬ খ্রিস্টাব্দের ২ জুন  ব্রিটিশ ভারতের নাগপুরে জন্মগ্রহণ করেন। পিতা জিজি ধুঞ্জিভয় ইরানি এবং মাতা খোরশেদ ইরানি। ৩  জামশেদ ১৯৫৬ খ্রিস্টাব্দে নাগপুরের বিজ্ঞান কলেজ থেকে বিএসসি পাশ করেন। পরে ১৯৫৮ খ্রিস্টাব্দে নাগপুর বিশ্ববিদ্যালয় থেকে ভূতত্ত্বে এমএসসি ডিগ্রি লাভ করেন। এরপর জেএন টাটা স্কলারশিপ নিয়ে ইংল্যান্ড যান। ব্রিটেনের শেফিল্ড বিশ্ববিদ্যালয় হতে প্রথমে ১৯৬০ খ্রিস্টাব্দে ধাতুবিদ্যায় স্নাতকোত্তর ও পরে ১৯৬৩ খ্রিস্টাব্দে ধাতুবিদ্যায় পিএইচডি অর্জন করেন। ৪ 
শিক্ষান্তে ১৯৬৩ খ্রিস্টাব্দেই তিনি শেফিল্ডে ঊর্ধ্বতন বৈজ্ঞানিক কর্মকর্তা হিসেবে ব্রিটিশ আয়রন অ্যান্ড স্টিল রিসার্চ অ্যাসোসিয়েশনে যোগ দেন এবং ভৌত ​​ধাতুবিদ্যা বিভাগের প্রধান হিসেবে উন্নীত হন। কিন্তু বিদেশের মাটিতে এই কাজে তিনি সন্তুষ্ট ছিলেন না। শেষে জাতির অগ্রগতিতে অবদান রাখতে দেশে ফিরে আসেন ১৯৬৮ খ্রিস্টাব্দে এবং দ্য টাটা আয়রন অ্যান্ড স্টিল কোম্পানি সংক্ষেপে টিসকো ( বর্তমানে  টাটা স্টিলে রিসার্চ অ্যন্ড ডেভেলপমেন্ট বিভাগের ডিরেক্টরের সহকারী পদে যোগ দেন। ক্রমে তিনি ১৯৭৮ খ্রিস্টাব্দে জেনারেল সুপারিনটেনডেন্ট, ১৯৭৯ খ্রিস্টাব্দে জেনারেল ম্যানেজার, ১৯৮৫ খ্রিস্টাব্দে চেয়ারম্যান, ১৯৯২ খ্রিস্টাব্দে ম্যানেজিং ডিরেক্টর এবং ১৯৯৮ খ্রিস্টাব্দে অন্যতম পরিচালক পদে উন্নীত হন। চার দশকের বেশি সফল কর্মজীবনে টাটা স্টিলকে বহু আন্তর্জাতিক সম্মান এনে দিতে সক্ষম হন। কোম্পানিও তাকে স্টিল ম্যান অফ ইন্ডিয়া নামে আখ্যায়িত করে। তিনি ২০০১ খ্রিস্টাব্দে টাটা স্টিল থেকে অবসর গ্রহণ করেন ৫  ৬   ৭ 
ড.ইরানি ১৯৯২-৯৩ খ্রিস্টাব্দে কনফেডারেশন অফ ইন্ডিয়ান ইন্ড্রাট্রিজের সভাপতির দায়িত্ব  পালন করেন।  ৮ 
পরবর্তীতে ড. ইরানি ১৯৯৩ খ্রিস্টাব্দের জুনে টাটা মোটরস - এর বোর্ডে যোগদান করেন এবং টাটা সন্সের পরিচালক হিসাবেও দায়িত্ব পালন করেন। ২০০৪ খ্রিস্টাব্দে ভারত সরকার তাকে ভারতের নতুন কোম্পানি আইন গঠনের জন্য বিশেষজ্ঞ কমিটির চেয়ারম্যান হিসেবে নিযুক্ত করে। তিনি ২০১১ খ্রিস্টাব্দে ড.ইরানি টাটা কোম্পানির সমস্ত পদ থেকে অবসর গ্রহণ করেন। তিনি ইন্ডিয়ান ইনস্টিটিউট অফ ম্যানেজমেন্ট, লখনউ- এর বোর্ড অফ গভর্নরসেরক চেয়ারম্যানও ছিলেন।
 ৬  ৭ 
ভারত-ব্রিটিশ বাণিজ্য ও সহযোগিতার ক্ষেত্রে তার অবদানের জন্য ইরানিকে ১৯৯৭ খ্রিস্টাব্দে রানী দ্বিতীয় এলিজাবেথ সম্মানসূচক নাইটহুড  প্রদান করেন। ভারতীয় শিল্পে তার অবদানের জন্য ২০০৭ খ্রিস্টাব্দে ভারত সরকার তাকে তৃতীয় সর্বোচ্চ বেসামরিক পুরস্কার পদ্মভূষণ প্রদান করে। ২০০৮ খ্রিস্টাব্দে ভারত সরকার ধাতুবিদ্যার ক্ষেত্রে তার কাজে স্বীকৃতিস্বরূপ লাইফটাইম অ্যাচিভমেন্ট অ্যাওয়ার্ড প্রদান করে।  ৮  তিনি ১৯৯৬ খ্রিস্টাব্দে রয়্যাল একাডেমি অফ ইঞ্জিনিয়ারিংয়ের আন্তর্জাতিক ফেলো নিযুক্ত হন।
ড. ইরানি ২০২২ খ্রিস্টাব্দের ৩১ অক্টোবর সোমবার জামশেদপুরের টাটা হাসপাতাল রাত দশটায় পরলোক গমন করেন। তার পত্নী হলেন ডেইজী ইরানি। তাদের তিন সন্তান- এক পুত্র জুবিন ও দুই কন্যা - নীলোফার ও তানাজ।  ১  ৮  ৩ 
