সুইস ফরাসি  হলো সুইজারল্যান্ডের ফরাসিভাষী এলাকা। এরা রোমান্ডি ভাষায় কথা বলে, যা ফরাসি ভাষারই একটি রূপ। ফরাসি সুইজারল্যান্ডের চারটি দাফতরিক ভাষার অন্যতম। বাকিগুলো হলো জার্মান, ইতালীয় ও রোমান্শ। ২০২০ সালে দেশটির প্রায় ২ মিলিয়ন মানুষ  তাদের প্রথম ভাষা হিসেবে ফরাসিতে কথা বলেছে এবং সুইস শ্রমবাজারের ২৮%-এর জন্য ফরাসি ছিল সর্বাধিক ব্যবহৃত ভাষা। ১ 
ফরাসি বিপ্লবের পর শিক্ষাপ্রতিষ্ঠানে শুধু ফ্রঁসিয়া ফরাসিতে শিক্ষাদানের ঐতিহাসিক ফরাসি নীতির কারণে সুইজারল্যান্ডে কথ্য ফরাসি ফ্রান্স বা বেলজিয়ামের ফরাসির মতোই। সুইজারল্যান্ডের ফরাসি এবং ফ্রান্সের ফরাসির মধ্যে পার্থক্যগুলো বেশিরভাগই আভিধানিক, স্থানীয় স্তরের উপভাষাগুলোর দ্বারা প্রভাবিত। এক্ষেত্রে বৈসাদৃশ্য দেখা যায় প্রমিত জার্মান ও সুইস জার্মানের মধ্যকার পার্থক্যে, যেগুলো পারস্পরিক বোধগম্য নয়।
সুইস ফরাসিকে আর্পিতীয় ভাষা থেকে গৃহীত কিছু পরিভাষা দ্বারা চিহ্নিত করা হয়, যা আগে রোমান্ডির আলপাইন সম্প্রদায় জুড়ে ব্যাপকভাবে কথ্য ছিল, কিন্তু আজ সে ভাষার বক্তা অনেক কম। উপরন্তু, কিছু অভিব্যক্তি সুইস এবং প্রমিত জর্মন উভয় থেকে ধার করা হয়েছে। যদিও প্রমিত ফরাসি স্কুলে শেখানো হয় এবং সরকার, গণমাধ্যম ও ব্যবসায়ে ব্যবহৃত হয়, সুইজারল্যান্ডের বিভিন্ন ক্যান্টনগুলির মধ্যে ফরাসি ভাষার কোনো অভিন্ন আঞ্চলিক রূপ নেই। উদাহরণস্বরূপ, জর্মনভাষী সম্প্রদায়ের সীমান্তবর্তী অঞ্চলে কিছু জর্মন শব্দ ফ্রান্সের সীমান্তবর্তী জেনেভার আশপাশের এলাকায় সম্পূর্ণরূপে অব্যবহৃত। ২ 
