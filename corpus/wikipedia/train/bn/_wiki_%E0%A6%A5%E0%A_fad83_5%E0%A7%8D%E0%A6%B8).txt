থর  হল মার্ভেল কমিকস থেকে প্রকাশিত একটি কাল্পনিক কমিক্স চরিত্র। নর্স পুরাণের বজ্রের দেবতা থর-এর আদলে এই চরিত্রটি নির্মিত হয়েছে। থরের প্রধান অস্ত্র হল তার হাতুড়ি। এই হাতুড়ির নাম "মিজলনির" এবং এর সাহায্যে থর আকাশে উড়তে পারে এবং আবহাওয়া নিয়ন্ত্রণ  করতে পারে। ১৯৬২ সালের আগস্টে স্ট্যান লির সম্পাদনায়, ল্যারি লিবারের গল্পে এবং জ্যাক কার্বিরজ্যাক কার্বির চিত্রকর্মে আত্মপ্রকাশ করে থর। সুপারভিলেন লোকি ওডিনসন থরের পালক ভাই এবং কখনও কখনও থরের শত্রুও বটে।
গ্রিক পুরাণে যেমন বজ্র দেবতা হিসেবে আছে জিউস, ঠিক তেমনি নর্স পুরাণের বজ্রদেবতা থর। আসগার্ডিয়ান দেবরাজ ওডিন ও জ্যেষ্ঠ দেবী গাইয়ার একমাত্র পুত্র। জন্ম পরিচয় ঠিক রাখলেও, মার্ভেলের কমিক জগতের সাথে খাপ খাওয়ানোর জন্যে থরের উৎপত্তির গল্পে আনা হয়েছে বেশ কিছু পরিবর্তন। কমিকসের গল্প অনুযায়ী থরের জন্ম হয়েছিল শত শত বছর পূর্বে নরওয়ের এক গুহায়। কৈশোরে উত্তীর্ণ হওয়ার পর ওডিন তাকে অ্যাসগার্ডে নিয়ে আসেন যাতে পূর্ণবয়স্ক হওয়ার পর তাকে অ্যাসগার্ডের সিংহাসনে বসাতে পারেন। লোকি লউফিসন নামে থরের এক পালক ভাই রয়েছে। তাকে বলা হয় দুষ্কর্মের দেবতা এবং সে মার্ভেল ইউনিভার্সের অন্যতম প্রধান সুপারভিলেনদের একজন। ইয়োথানহাইমে সংঘটিত যুদ্ধ জয়ের পর সেখান থেকে ফেরার পথে ওডিন, শিশু লোকিকে নিয়ে অ্যাসগার্ডে আসেন এবং নিজের সন্তানের মতো করে তাকে লালনপালন করেছেন।
থর দেবতা বলেই কিনা থরের গায়ে ছিল অসাধারণ দৈবিক শক্তি। ছোটবেলা থেকে সে শিখতে শুরু করে যুদ্ধের নানা কৌশল। ধীরে ধীরে সে হয়ে ওঠে অ্যাসগার্ডের সবচেয়ে বলবান বীর। অস্ত্র বলতে তার আছে অবিনাশী ধাতু উরু দিয়ে তৈরি "মিজলনির" নামের প্রকাণ্ড হাতুড়ি। সেটা দিয়ে সে মেঘ, বজ্রপাত এবং বাতাসকে নিয়ন্ত্রণ করতে পারে। ওডিনের আশীর্বাদ অনুযায়ী যোগ্য কেউ ব্যতীত "মিজলনির"-কে তোলার সামর্থ্য কারো নেই। সন্তানকে আরও দক্ষ এবং পরাক্রমশালী রূপে গড়ে তোলার লক্ষ্যে, পরমপিতা ওডিন অ্যাসগার্ডিয়ান সামরিক বাহিনীর দায়িত্ব তার হাতে তুলে দিলেন।
তার নেতৃত্ব বেশ কিছু যুদ্ধ জয় করে অ্যাসগার্ডিয়ানরা। এছাড়া বছরের পর বছর অ্যাসগার্ডকে শত্রুর কবল থেকে রক্ষা করতে করতে থরের ভিতর এক ধরনের অহমিকা আর একগুঁয়েমির জন্ম হয়। সেটা ওডিনের নজরে আসে। ওডিন সবসময় চাইতেন তার ছেলে হবে তার থেকেও মহৎ, উদার এবং ক্ষমতাবান। ছেলের ভেতরের এই অহমিকা দূর করার জন্যে তিনি থরকে মিডগার্ডে  নির্বাসিত করেন একজন সাধারণ মানুষ হিসেবে, যাতে করে সে সাধারণ মানুষের সাথে থেকে নম্রতা আর উদারতা শিখতে পারে। কমিকবই থেকে পাওয়া তথ্যানুযায়ী, থরকে পৃথিবীতে পাঠান হয়েছিল ড. ডোনাল্ড ব্লেক নামের এক পঙ্গু মেডিকেল ছাত্র হিসেবে। ২   তখন তার মধ্যে কোনো স্বর্গীয় শক্তি বা তার আগের জীবনের কোনো স্মৃতি ছিল না। ওডিনের বশীকরণের ফলে সে তার অতীতের সবকিছু ভুলে নিজেকে একজন সাধারণ মানুষ হিসেবে বিশ্বাস করা শুরু করে। ধীরে ধীরে থর শিখতে পারে ক্ষুদ্রতা কী, দুর্বলতা কী- এগুলোর সাথে কোনোই পরিচয় তার ছিল না পূর্বে। সে আরও শেখে মরণশীল হয়েও কীভাবে সত্যিকারের বিনয়ী আর মহৎ হতে হয়।
একদিন ক্রোনান নামের এলিয়েন জাতি তাদের স্কাউটদলকে পৃথিবীতে পাঠায় আক্রমণ করার জন্যে। সেই স্কাউটদল অবতরণ করে নরওয়ের এক জায়গায়। ডাক্তারি পাশ করার পর ডোনাল্ড ব্লেকরুপী থর অবসর কাটানোর জন্যে অবস্থান করছিল সেই শহরেই। আকাশ থেকে আলোর ঝলকানি মাটিতে পড়তে দেখে ব্লেক কৌতূহলের বশে সেটাকে ফলো করে। তখনই ঘটে আশ্চর্যজনক এক ঘটনা। হঠাৎ করেই ব্লেক উড়তে শুরু করে এবং এক গুহায় অবতরণ করে। এই একই গুহায় তার জন্ম হয়েছিল। সেখানে সে নিজের ছড়িটি দিয়ে পাথরে আঘাত করে এবং ফিরে পায় হয় তার পূর্বের রূপ, বজ্রদেবতা থর। ৩  থরে রূপান্তরিত হবার পর সে ক্রোনানদের সাথে ভয়াবহ যুদ্ধে লিপ্ত হয়। তার বীরত্বে ক্রোনানদের অধিকাংশই পরাজিত হয়। এরপর হাতের হাতুড়ি "মিজলনির" দিয়ে মাটিতে আঘাত করে সে নিজেকে আবার ডোনাল্ড ব্লেকে রূপান্তরিত করে। পরাক্রমশীল থর বনে যায় সাধারণ মানুষে আর থরের হাতুড়ি বদলে যায় সামান্য কাঠের লাঠিতে।
ক্রোনানদের অবৈধ অনুপ্রবেশ প্রতিহত করার কিছুদিন পর থর জানতে পারে তার গর্ভধারিণী মা গাইয়ার কথা, জানতে পারে তার জন্ম হয়েছিল এই পৃথিবীতেই। তাই পৃথিবীকে শত্রুর কবল থেকে বাঁচানোর জন্যে সে সেখানেই থেকে যায় এর রক্ষক এবং অ্যাসগার্ডের একজন প্রতিনিধি হিসাবে। এরপর থেকে পৃথিবী এবং অ্যাসগার্ডের যেকোনো বিপদেই থর ছুটে যায় এবং ধ্বংস করে সুপারভিলেনদের।
