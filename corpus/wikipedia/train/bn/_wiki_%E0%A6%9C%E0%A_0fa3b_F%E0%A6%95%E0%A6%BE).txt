জেব-উন-নিসা  ছিলেন পাকিস্তানের একজন সিন্ধি লোকসঙ্গীত শিল্পী। তিনি ১৯৬০-এর দশক থেকে ১৯৯০-এর দশক পর্যন্ত খুব জনপ্রিয় ছিলেন। তিনি সিন্ধুর রেডিও পাকিস্তান হায়দ্রাবাদে গান গাওয়া প্রথম সিন্ধি গায়িকাদের একজন ছিলেন। তিনি বেশিরভাগ সময় সুফি গান গেয়েছেন।
জেব-উন-নিসা সিন্ধুর নবাবশাহে পিতা বাচ্চু শেখের ঔরসে জন্মগ্রহণ করেছিলেন। তার আসল নাম ছিল কাইম খাতুন। তার মা স্থানীয় বিবাহ এবং সামাজিক অনুষ্ঠানে গান গাইতেন।
জেব-উন-নিসা ১৯৫৮ সালে রেডিও পাকিস্তান হায়দ্রাবাদে গান গেয়ে তার সঙ্গীত জীবন শুরু করেছিলেন। তিনি বিখ্যাত সিন্ধি গায়ক মুহাম্মদ জুমানের কাছ থেকে সঙ্গীত শিক্ষা গ্রহণ করেছিলেন। তিনি বেশ সুন্দর কণ্ঠস্বরের আধিকারী ছিলেন। রেডিও পাকিস্তান তার কণ্ঠে অসংখ্য সুফি কবিদের গান রেকর্ড করেছে। এই সুফি কবিদের মধ্যে ছিলেন শাহ আব্দুল লতীফ ভিট্টাই, সচল সরমস্ত, মিসরি শাহ, মন্থর ফকির, বুধল ফকির প্রমুখ। তার গাওয়া গানের একটি সমৃদ্ধ সংগ্রহ রেডিও পাকিস্তানের সঙ্গীত আর্কাইভে রয়েছে । তিনি সিন্ধি ভাষায় "সেহরা" বা "লাদা" নামক বিয়ের গানের জন্যও জনপ্রিয় ছিলেন। তিনি বিখ্যাত গায়িকা জরিনা বেলুচ, আমিনা এবং রুবিনা কোরেশির সাথে বিয়ের গান রেকর্ড করেছিলেন। উস্তাদ মুহাম্মদ জুমান এবং উস্তাদ মুহাম্মদ ইউসুফের সাথে তার দ্বৈত গান অত্যন্ত জনপ্রিয় ছিল। পাকিস্তান টেলিভিশনের করাচি কেন্দ্র তাঁকে ও অন্যান্য গায়িকাদের নিয়ে ৫০টিরও বেশি গান রেকর্ড করেছে। ১ 
জেব-উন-নিসা ২০১৯ সালের ১৯ ডিসেম্বর নবাবশাহে মৃত্যুবরণ করেছিলেন। ২  তার পাঁচটি মেয়ে এবং দুইটি ছেলে রয়েছে। মেয়ে সামিনা কানওয়ালও একজন গায়িকা।
