মীনা কেশোয়ার কামাল  ছিলেন একজন আফগান বিপ্লবী, কবি, রাজনৈতিক কর্মী, নারীবাদী, নারী অধিকারের সমর্থক ও তদুদ্দেশ্যে সক্রিয় কর্মী। তিনি আফগানিস্তানের নারীদের বৈপ্লবিক সমিতির  প্রতিষ্ঠাতা। ১৯৮৭ খ্রিঃ তাকে হত্যা করা হয়।
১৯৭৭-এ কাবুল বিশ্ববিদ্যালয়ের ছাত্রী থাকাকালীনই ১  তিনি আফগানিস্তানের নারীদের বৈপ্লবিক সমিতির  প্রতিষ্ঠা করেন। এই সংস্থার উদ্দেশ্য হল "আফগানিস্তানের দুঃস্থ ও কণ্ঠরুদ্ধ নারীদের মুখে ভাষা যোগানো।" সাওর বিপ্লব বা ১৯৭৮ সালের ক্যু- দেতা'র পরে আফগানিস্তানে ক্ষমতার হাতবদল হয়। ১৯৭৯ খ্রিঃ তিনি আফগানিস্তান গণতান্ত্রিক প্রজাতন্ত্রের বিরুদ্ধে প্রচার শুরু করেন এবং ঐ রাষ্ট্রের বিরুদ্ধে জনমত গড়ে তোলার জন্য বিভিন্ন স্কুলে সভা করেন। ১৯৮১ খ্রিঃ বের করেন দ্বিভাষী নারীবাদী পত্রিকা পয়ম-এ-জ়ান । ২  ৩  ৪  ৫  উদ্বাস্তু শিশু ও তাদের মায়েদের জন্য তিনি একাধিক 'ওয়াতান স্কুল' গড়ে তোলেন, যেখানে আশ্রিতদের চিকিৎসা ও বিভিন্ন ব্যবহারিক কাজকর্ম শেখানো হতে থাকে। ৬ 
১৯৮১ এর শেষ ভাগে ফরাসি সরকারের নিমন্ত্রণে মীনা ফরাসি সমাজবাদী পার্টি কংগ্রেসে আফগান প্রতিরোধ আন্দোলনের প্রতিনিধিত্ব করতে যান। সেখানে মীনা বক্তব্য রাখতে উঠলে উপস্থিত সোভিয়েত প্রতিনিধিদল সভা ত্যাগ করেন। ৭ 
আফগানিস্তান লিবারেশন অর্গানাইজেশনের প্রতিষ্ঠাতা ফৈজ আহমদ ছিলেন মীনা কেশোয়ার কামালের স্বামী। ৮  তিনি ১৯৮৬ এর ১২ই নভেম্বর গুলবুদ্দিন হেকমতিয়ারের চরেদের হাতে প্রাণ হারান। ৯  ১০  মীনা ও ফৈজের তিন সন্তান ছিল, যাদের সম্বন্ধে কিছু জানা যায় না।
১৯৮৭ খ্রিঃ ৪ঠা ফেব্রুয়ারি পাকিস্তানের কোয়েটা শহরে মীনা কামালকে হত্যা করা হয়। ঘাতকদের পরিচয় সম্পর্কে পরস্পরবিরোধী মত আছে। তবে আফগান গুপ্ত পুলিশ, আফগান গোয়েন্দা সংস্থা "খাদ"  এবং মৌলবাদী মুজাহিদীন নেতা গুলবুদ্দিন হেকমতিয়ারকে সম্ভাব্য ঘাতক মনে করা হয়।
২০০৬ খ্রিঃ ১৩ই নভেম্বর টাইম ম্যাগাজিনের এক বিশেষ সংখ্যায় মীনাকে "৬০ জন এশীয় বীরের" অন্যতম হিসেবে স্বীকৃতি দেওয়া হয় এবং মন্তব্য করা হয় "মাত্র ৩০ বছর বয়সে মারা গেলেও মীনা তার মধ্যেই জ্ঞানের ক্ষমতার ভিত্তিতে আফগান নারীদের অধিকারের বীজ বপন করে গিয়েছিলেন।" ১১ 
