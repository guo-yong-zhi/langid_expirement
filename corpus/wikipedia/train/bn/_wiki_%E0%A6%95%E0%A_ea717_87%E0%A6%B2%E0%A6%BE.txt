কাহারোল উপজেলা বাংলাদেশের দিনাজপুর জেলার অন্তর্গত একটি প্রশাসনিক এলাকা।
দিনাজপুর জেলার অন্তর্গত কাহারোল উপজেলা মোট আয়তন ২০৫.৫৪ বর্গ কি: মিটার। এ উপজেলার উত্তরে বীরগঞ্জ উপজেলা, দক্ষিণে দিনাজপুর সদর উপজেলা ও বিরল উপজেলা, পূর্বে খানসামা উপজেলা ও দিনাজপুর সদর উপজেলা, পশ্চিমে বোচাগঞ্জ উপজেলা।
কাহারোল উপজেলা দিনাজপুর জেলার অধীনে গঠিত ছোট একটি উপজেলা যা ব্রিটিশ শাসন আমলে ১৯১৫ সালে থানা হিসেবেগঠিত হয়েছিল। পরবর্তীতে ১৯৮৩ সালে এটি উপজেলা ঘোষিত হয়। এ উপজেলা মোট ৬টি ইউনিয়ন, ১৫৩টি মৌজা, ১৫২টি গ্রাম নিয়ে গঠিত। উপজেলার নামকরনের সঠিক ইতিহাস জানা যায় নাই। তবে জনশ্রুতি রয়েছে যে, এখানে অনেকদিন আগে ‘‘কাহার’’ নামে একটি আদিবাসী সম্প্রদায় বসবাস করত। তারা সন্ধ্যে বেলায় একত্রে গান করত যাকে স্থানীয় ভাষায় ‘‘রোল’’ বলা হতো। সাধারণ মানুষের বিশ্বাস ‘কাহার’ এবং ‘রোল’ এই দু’টি শব্দ থেকে উদ্ভব হয়েছে কাহারোল উপজেলার নাম।
২০১১ সালের আদমশুমারী অনুযায়ী পুরুষ- ৭৭২৫৩ জন, মহিলা-৭৭,১৭৯ জন। মোট- ১,৫৪,৪৩২ জন।
কলেজের সংখ্যা ৭টি, হাই স্কুলের সংখ্যা  ৪৬টি, মাদ্রাসার সংখ্যা ১৪টি, সরকারি প্রাথমিক বিদ্যালয়ের সংখ্যা ১২১টি।
অর্থকরী ফসল ধান, গম, ভুট্টা, আখ, রবিশস্য ইত্যাদি।
কাহারোল উপজেলায় ৩টি নদী রয়েছে। নদীগুলো হচ্ছে পুনর্ভবা নদী, ঢেপা নদী এবং আত্রাই নদী। ২ 
কাহারোল উপজেলায় বাংলাদেশ প্রত্নতত্ত্ব অধিদপ্তর এর তালিকাভুক্ত দুটি প্রত্নতাত্ত্বিক স্থাপনা কান্তনগর মন্দির ও নয়াবাদ প্রাচীন মসজিদ রয়েছে। এছাড়াও রয়েছে বেহুলা ও লক্ষিন্দরের সমকালীন পটভূমিতে খনন করা লক্ষীন্দর পুকুর।
