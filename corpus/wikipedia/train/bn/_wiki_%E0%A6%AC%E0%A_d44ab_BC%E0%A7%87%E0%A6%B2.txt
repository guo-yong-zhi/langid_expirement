বেঞ্জামিন জেমস চিলওয়েল  হলেন একজন ইংরেজ পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব চেলসি এবং ইংল্যান্ড জাতীয় ফুটবল দলের হয়ে একজন রক্ষণভাগের খেলোয়াড় হিসেবে খেলেন। তিনি মূলত একজন বাম পার্শ্বীয় রক্ষণভাগের খেলোয়াড় হিসেবে খেললেও মাঝেমধ্যে বাম পার্শ্বীয় মধ্যমাঠের খেলোয়াড় হিসেবে খেলে থাকেন।
ইংরেজ ফুটবল ক্লাব উবার্ন লায়ন্সের যুব পর্যায়ের হয়ে খেলার মাধ্যমে চিলওয়েল ফুটবল জগতে প্রবেশ করেন; অতঃপর তিনি ব্লেচলি যুব রাশডেন অ্যান্ড ডায়মন্ডস এবং লেস্টার সিটির মতো ক্লাবের যুব পর্যায়ের হয়ে খেলার মাধ্যমে ফুটবল খেলায় বিকশিত হয়েছেন। ২০১৫–১৬ মৌসুমে, লেস্টার সিটির মূল দলের সাথে চুক্তিবদ্ধ হলেও দলের হয়ে একটিও ম্যাচ না খেলে একই মৌসুমে তিনি ধারে হাডার্সফিল্ড টাউনে যোগদান করেন, যেখানে তিনি তার জ্যেষ্ঠ পর্যায়ের খেলোয়াড়ী জীবনের প্রথম ম্যাচটি খেলেন। তিনি হাডার্সফিল্ড টাউনে ১ মৌসুম অতিবাহিত করেছেন; যেখানে তিনি ৮টি ম্যাচ খেলেছেন। পরবর্তীতে ২০১৬–১৭ মৌসুমে, হাডার্সফিল্ড টাউনের হয়ে ধারে এক মৌসুম খেলার পর পুনরায় লেস্টার সিটিতে যোগদান করেছেন।
