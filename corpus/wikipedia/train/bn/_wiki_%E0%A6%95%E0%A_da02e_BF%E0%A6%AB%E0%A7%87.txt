ক্লাব দেপোর্তিভো তেনেরিফে এসএডি  হচ্ছে তেনেরিফে ভিত্তিক একটি স্পেনীয় পেশাদার ফুটবল ক্লাব। এই ক্লাবটি বর্তমানে স্পেনের দ্বিতীয় স্তরের ফুটবল লিগ সেহুন্দা দিভিসিওনে প্রতিযোগিতা করে। এই ক্লাবটি ১৯১২ সালের ২১শে নভেম্বর তারিখে প্রতিষ্ঠিত হয়েছে। ২২,৮২৪ ধারণক্ষমতাবিশিষ্ট এলিওদোরো রোদ্রিগেস লোপেস স্টেডিয়ামে চিচারেরোস নামে পরিচিত ক্লাবটি তাদের সকল হোম ম্যাচ আয়োজন করে থাকে। ২  বর্তমানে এই ক্লাবের ম্যানেজারের দায়িত্ব পালন করছেন স্পেনীয় সাবেক ফুটবল খেলোয়াড় আসিয়ের গারিতানো এবং সভাপতির দায়িত্ব পালন করছেন পাউলিনো রিভেরো। ৩  বর্তমানে স্পেনীয় মধ্যমাঠের খেলোয়াড় আইতোর সান্স এই ক্লাবের অধিনায়কের দায়িত্ব পালন করছেন। ৪  ৫  
ফেলিপে মিনিয়াম্ব্রেস, আইতোর সান্স, সুসো সান্তানা, হুয়ান আন্তোনিও পিসসি এবং আরিদানে সান্তানার মতো খেলোয়াড়গণ তেনেরিফের জার্সি গায়ে মাঠ কাঁপিয়েছেন।
ক্লাব প্রতিষ্ঠার প্রায় ৪৯ বছর পর, ১৯৬১–৬২ মৌসুমে তেনেরিফে প্রথমবারের মতো স্পেনের পেশাদার ফুটবলের শীর্ষ স্তর লা লিগায় অংশগ্রহণ করতে সক্ষম হয়েছিল। ১৯৬১ সালের সালের ৩রা সেপ্টেম্বর তারিখে, লা লিগায় ক্লাব ইতিহাসে নিজেদের প্রথম ম্যাচে তেনেরিফে রিয়াল সোসিয়েদাদের বিরুদ্ধে ৪–১ গোলের ব্যবধানে জয়লাভ করেছিল। ৬  তবে, তারা লা লিগায় তাদের প্রথম মৌসুমটি স্মরণীয় করে রাখতে পারেনি, কেননা ১৯৬১–৬২ লা লিগায় তারা ৬টি জয় এবং ৭টি ড্রয়ে মাত্র ১৯ পয়েন্ট অর্জন করে পয়েন্ট তালিকার ১৬তম দল হিসেবে লা লিগা হতে অবনমিত হয়েছিল। ৭  ৮ 
