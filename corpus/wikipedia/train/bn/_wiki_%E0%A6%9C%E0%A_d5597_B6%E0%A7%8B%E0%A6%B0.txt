জামিয়া এজাজিয়া দারুল উলুম যশোর  যশোর জংশন রেলওয়ে স্টেশনের পার্শ্বে অবস্থিত একটি কওমি মাদ্রাসা। ১৯৫৯ সালে যশোরের দানবীর চৌধুরী আলতাফ হোসেনের নিজস্ব জায়গায় স্থানীয় লোকদের সহযোগিতায় এ মাদ্রাসাটি প্রতিষ্ঠা লাভ করে। বাংলাদেশের স্বাধীনতা যুদ্ধে মাদ্রাসাটির গুরুত্বপূর্ণ ভূমিকা ছিল। মাদ্রাসার প্রাঙ্গণে একটি গণকবর রয়েছে। প্রতিষ্ঠাকালীন যশোরের প্রসিদ্ধ আলেম আবুল হাসান যশোরী অত্র মাদ্রাসার মুহতামিম হিসেবে যোগদান করেন। তার মৃত্যুর পর ১৯৯৩ সাল থেকে অদ্যাবধি মুহতামিম হিসেবে কর্মরত আছেন আনওয়ারুল করীম যশোরী। ২০২১ সালে মাদ্রাসার ছাত্রসংখ্যা ৫৬০।
২৫ মার্চের গণহত্যার পর যশোর ক্যান্টনমেন্ট অঞ্চলে সাধারণ বাঙালি ও ইপিআর সদস্যরা পাকিস্তানি হানাদার বাহিনীর বিরুদ্ধে প্রবল প্রতিরোধ গড়ে তুলে। কিন্তু স্থানীয় বিহারি ও রাজাকারদের সহযোগিতায় ৩ এপ্রিল সে প্রতিরোধ ভেঙে যায়। এরপর পাকিস্তানি হানাদার বাহিনীর আক্রমণের মুখে সাধারণ মানুষ এই মাদ্রাসায় আশ্রয় নেয়। মহেশপুরের তৎকালীন আওয়ামী লীগের সাংসদ মঈনউদ্দিন মিয়াজীর অন্তঃসত্ত্বা স্ত্রী, ছেলে-মেয়েকে তিনি নিজে মাদ্রাসায় নিয়ে আসেন। এ সংবাদ পেয়ে ৪ এপ্রিল পাকিস্তানি হানাদার বাহিনী মাদ্রাসায় আক্রমণ করে। উপস্থিত মাদ্রাসার ছাত্র-শিক্ষক ও সাধারণ মানুষকে লাইনে দাঁড় করিয়ে গুলি করে। আবুল হাসান যশোরীকে লক্ষ্য করে গুলি ছোঁড়া হলেও তা লক্ষ্যভ্রষ্ট হওয়ায় তিনি বেঁচে যান। তিনি টয়লেটে আশ্রয় নিলেও সেখানে গুলি ছোড়া হয়। দোতলায় তার থাকার রুমটি শেল মেরে গুঁড়িয়ে দেওয়া হয়।
সেদিন মাওলানা যশোরীসহ ২৩ জনকে গুলি করা হয়। তাদের মধ্যে ২১ জনই শহীদ হন। তার মধ্যে মাদ্রাসার শিক্ষক মাওলানা হাবিবুর রহমানসহ পাঁচ শিক্ষার্থীও ছিলেন। সাধারণ মানুষের মধ্যে মাস্টার আব্দুর রউফ এবং কাজী আব্দুল গনী উল্লেখযোগ্য। শহীদদের মাদ্রাসা প্রাঙ্গণে সমাহিত করা হয়। ৪ 
