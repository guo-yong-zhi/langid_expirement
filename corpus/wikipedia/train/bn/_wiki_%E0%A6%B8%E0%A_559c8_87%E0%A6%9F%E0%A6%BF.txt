সোনু কে টিটু কি সুইটি  হল ২০১৮ সালে মুক্তিপ্রাপ্ত একটি ভারতীয় হিন্দি হাস্যরসাত্মক চলচ্চিত্র। ছবিটি পরিচালনা করেন লব রঞ্জন। ৩  ৪  লব রঞ্জন ভূষণ কুমার, কৃষণ কুমার ও অঙ্কুর গর্গের সঙ্গে ছবিটি প্রযোজনাও করেন। ছবির সহ-প্রযোজক ছিল লব ফিল্মস ও টি-সিরিজ। এই ছবিটি ছিল চতুর্থ ছবি যেখানে লব রঞ্জন প্রধান চরিত্রে অভিনেতা কার্তিক আর্যন ও অভিনেত্রী নুসরত ভরুচার সঙ্গে এবং তৃতীয় ছবি যেখানে তিনি সানি সিং ও ঈশিতা রাজ শর্মার সঙ্গে কাজ করেন। ২০১৮ সালের ২৩ ফেব্রুয়ারি ছবিটি প্রেক্ষাগৃহে মুক্তি পায়। ৫  ৬  ছবিটি সমালোচকদের থেকে মিশ্র প্রতিক্রিয়া পায়। তারা ছবিটির হাস্যরসের প্রশংসা করলেও, এটির নারীবিদ্বেষী আখ্যানবস্তুর বিরূপ সমালোচনা করেন। ৭  ছবিটি বাণিজ্যিকভাবে সাফল্য অর্জন করে। ৮  ৯ 
ছবির শুরুতে দেখা যায়, টিটু  বসে বসে কাঁদছে। তার প্রেমিকা পিহু তার সঙ্গে কথা বন্ধ করে দিয়েছে বলে সে চিন্তিত। তার সবচেয়ে কাছের বন্ধু সোনু  তাকে বলে যে, পিহু তার উপযুক্ত নয়। কারণ, টিটু খুব যত্নবান ছেলে এবং পিহু অত্যন্ত আধিপত্যপ্রবণ ও অবাধ্য। সোনু তাকে চরম হুঁশিয়ারি দিয়ে বলে, টিটুকে পিহু বা তার মধ্যে যে কোনও একজনকে বেছে নিতে হবে। টিটু নিজের বন্ধুকেই বেছে নেয়।
তাদের ছাড়াছাড়ির ছয় মাস পরে টিটুর পরিবারের লোকজন তাকে বলে যে একটি পরিবার টিটুর সঙ্গে তাদের মেয়ে সুইটির  সম্বন্ধ নিয়ে এসেছে। টিটু সুইটির সঙ্গে দেখা করতে রাজি হয়। দু’জনের মধ্যে সহজেই ভাব হয়ে যায়। সুইটি অত্যন্ত যত্নশীল, সংবেদনশীল ও চালাকচতুর। দেখে মনে হত, সে টিটুর ‘আদর্শ জীবনসঙ্গিনী’। ব্যাপারটা সোনুর কাছে সন্দেহজনক ঠেকে। যদিও সে টিটুর কাছে স্বীকার করে যে, সুইটিকে ভালো বলেই মনে হয়। কিন্তু এও বলে যে দু’জনের এখনই বিয়ে করা উচিত কিনা, তা সে এখনও ঠিক বলতে পারে না।
২০১৬ সালের ৬ ডিসেম্বর লব রঞ্জন তার অফিসিয়াল টুইটার অ্যাকাউন্টে ছবিটি নির্মাণের কথা ঘোষণা করেন। ১০  ১১  ওই বছর ১২ ডিসেম্বর ছবিটির শ্যুটিং শুরু হয়। ১২  ২০১৭ সালের ১৬ জুন কার্তিক আর্যন, নুসরত ভরুচা ও সানি সিং একটি ইউটিউব ভিডিও-র মাধ্যমে ছবির নামটি আনুষ্ঠানিকভাবে ঘোষণা করেন। ১৩  ওই বছর ২০ ডিসেম্বর ছবিটির অফিসিয়াল ট্রেলার প্রকাশিত হয়। ৪ 
ছবিটির চিত্রায়ণ হয়েছিল দিল্লি, গাজিয়াবাদ, নইডা, মুম্বই, ঋষিকেশ ও জর্জিয়ায়। গাজিয়াবাদের শ্যুটিং হয় রাজনগর সেক্টর ফাইভের সিএ ঋষি কাপুরের বাড়িতে। এছাড়া কিছু অংশের শ্যুটিং হয় গুরুগ্রামের ডিএলএফ সাইবারহাবে। কয়েকটি দৃশ্যের শ্যুটিং হয় নইডার মহগান মডার্ন ও মহগান মারভেলায়। ১৫  ১৬ 
ছবিটিতে সুরারোপ করেন রোচক কোহলি, ইয়ো ইয়ো হানি সিং, অমাল মল্লিক, গুরু রন্ধওয়া, জ্যাক নাইট, সৌরভ-বৈভব ও রজত নাগপাল। গান রচনা করেন কুমার, ইয়ো ইয়ো হানি সিং, স্বপ্নিল তিওয়ারি, জ্যাক নাইট, গুরু রন্ধওয়া, সিংস্তা ও ওয়ে শেরা। নেপথ্য সংগীত রচনা করেন হিতেশ সোনিক। প্রথম গান দিল চোরি ছিল হংস রাজ হংসের গান দিল চোরি সদা হো গয়া-র পুনঃনির্মাণ। এই গানের ভিডিওটি ২০১৭ সালের ২৬ ডিসেম্বর ইউটিউবে প্রকাশিত হয়। ১৮  দুই বছর অসুস্থতার পর এই গানটির মাধ্যমে ইয়ো ইয়ো হানি সিং আবার গান রেকর্ড শুরু করেন। অরিজিৎ সিং, প্রকৃতি ককর ও অমাল মল্লিকের গাওয়া দ্বিতীয় গান সুবাহ্‌ সুবাহ্‌ প্রকাশিত হয় ২০১৮ সালের ৩ জানুয়ারি। তৃতীয় গান ছোটে ছোটে পেগ হংস রাজ হংসের গান দিল টোটে টোটে হো গয়া-র পুনঃনির্মাণ। এটি গেয়েছেন ইয়ো ইয়ো হানি সিং, নেহা কক্কর ও নবরাজ হংস। গানটি প্রকাশিত হয় ২০১৮ সালের ১৮ জানুয়ারি। ১৯ 
চতুর্থ গান বম ডিগি ডিগি হল একটি পার্টি সং। এটি ২০১৭ সালে মুক্তিপ্রাপ্ত পাঞ্জাবি-ইংরেজি গান বম ডিগি-র পুনঃনির্মাণ। গানটি গেয়েছেন ব্রিটিশ-পাকিস্তানি গায়ক জ্যাক নাইট ও ব্রিটিশ-ভারতীয় গায়িকা জেসমিন ওয়ালিয়া। গানের কোরাসে বাংলার লোকসংগীতের একটি স্যাম্পেল আছে। গানটি প্রকাশিত হয় ২০১৮ সালের ৮ ফেব্রুয়ারি। ২০  ২০১৮ সালের ১৪ ফেব্রুয়ারি ছবির গানের অ্যালবাম প্রকাশিত হয় টি-সিরিজ থেকে।
সোনু কে টিটু কি সুইটি ২০১৮ সালের সর্বাধিক লাভজনক ছবিগুলির অন্যতম। ২১  যেখানে এই ছবিটির নির্মাণ ব্যয় ছিল ৩০ কোটি টাকা, সেখানে ছবিটি থেকে মোট আয় হয় ১৪৮.৭১ কোটি টাকা। ২২  ২৩ 
