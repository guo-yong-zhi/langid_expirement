জোসেফ অ্যান্থনি জো বার্নস  কুইন্সল্যান্ডের হারস্টোনে জন্মগ্রহণকারী অস্ট্রেলীয় আন্তর্জাতিক ক্রিকেটার। অস্ট্রেলিয়া ক্রিকেট দলের অন্যতম সদস্য হিসেবে তিনি ডানহাতে ব্যাটিং করে থাকেন। তারপূর্বে অস্ট্রেলিয়া এ-দলের পক্ষে প্রতিনিধিত্ব করেন।
জো বার্নস ঘরোয়া ক্রিকেটে কুইন্সল্যান্ড ক্রিকেট দল ও টুয়েন্টি২০ খেলাগুলোয় ব্রিসবেন হিটের পক্ষে খেলছেন। ১  এছাড়াও, ইংল্যান্ডের কাউন্টি ক্রিকেটে লিচেস্টারশায়ার দলের সদস্য তিনি।
ফেব্রুয়ারি, ২০১১ সালে শেফিল্ড শিল্ডে অভিষেক খেলাতেই দক্ষিণ অস্ট্রেলিয়ার বিপক্ষে ১৪০ রান সংগ্রহ করে ব্যতিক্রমধর্মী সূচনা করেন। পরের মৌসুমেই অস্ট্রেলিয়ার প্রথম-শ্রেণীর ক্রিকেটে সর্বোচ্চ রানের ইনিংস খেলে তার ক্রিকেট দক্ষতা প্রদর্শন করতে থাকেন। এরফলে সফরকারী ইংল্যান্ড দলের বিপক্ষে অংশ নেয়ার জন্য অস্ট্রেলিয়া এ-দলের সদস্য মনোনীত করা হয়। ইংল্যান্ডের বিপক্ষে একদিনের খেলায় তিনি ১১৪ রান তোলেন। ঐ বছরে তিনি বর্ষসেরা ব্র্যাডম্যান যুব ক্রিকেটার পুরস্কারের জন্য মনোনীত হন।
অস্ট্রেলিয়ায় ফিরে তিনি তার ব্যাটিংশৈলী চালিয়ে যেতে থাকেন ও ব্রিসবেন হিটের পক্ষে সর্বোচ্চ রান সংগ্রাহকের ভূমিকায় অবতীর্ণ হন। ২০১২-১৩ মৌসুমে বিগ ব্যাশ লীগের চূড়ান্ত খেলায় পার্থ স্কর্চার্সের বিপক্ষে শিরোপা লাভে সহায়তাকারী অন্যতম খেলোয়াড়ের মর্যাদা পান। ২ 
তার এ আশানুরূপ ফলাফলে ২০১৩ সালের কাউন্টি মৌসুমে বিদেশী খেলোয়াড় রামনরেশ সারওয়ানের পরিবর্তে লিচেস্টারশায়ার কর্তৃপক্ষ তাকে মে থেকে আগস্ট পর্যন্ত দলে অন্তর্ভুক্ত করে। ৩  কিন্তু জুলাইয়ে তার উরুর আঘাতপ্রাপ্তির ফলে ইংল্যান্ড থেকে ফিরে আসতে বাধ্য হন ও স্বদেশে কুইন্সল্যান্ডে ফিরে আসেন। ৪ 
২৬ ডিসেম্বর, ২০১৪ তারিখে মেলবোর্নে অবস্থিত মেলবোর্ন ক্রিকেট গ্রাউন্ডে শুরু হওয়া বক্সিং ডে টেস্টে সফরকারী ভারতের বিপক্ষে অংশ নেয়ার জন্য তাকে অস্ট্রেলিয়ার টেস্ট দলে অন্তর্ভুক্ত করা হয়। আঘাতপ্রাপ্ত অল-রাউন্ডার মিচেল মার্শের পরিবর্তে তার এ টেস্ট অভিষেক ঘটে। দলনায়ক মাইকেল ক্লার্কের সিদ্ধান্ত অনুযায়ী, তিনি ৬ নম্বরে ব্যাটিংয়ে নামেন। ৫  প্রথম ইনিংসে শন মার্শের  পতনের পর তিনি ২৭ বলে ১৩ রান সংগ্রহ করেন যাতে দু'টি চারের মার ছিল। ডানহাতি ফাস্ট বোলার উমেশ যাদবের বলে উইকেটের পিছনে ভারতীয় অধিনায়ক মহেন্দ্র সিং ধোনি'র হাতে ধরা পড়েন তিনি। ৬ 
২১ ডিসেম্বর, ২০১৪ তারিখ অনুযায়ী
