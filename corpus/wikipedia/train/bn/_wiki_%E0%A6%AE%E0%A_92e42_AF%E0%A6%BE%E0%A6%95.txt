মারলন ইয়ান ব্ল্যাক  ত্রিনিদাদ ও টোবাগোর ক্যালিফোর্নিয়া এলাকায় জন্মগ্রহণকারী সাবেক ওয়েস্ট ইন্ডিয়ান আন্তর্জাতিক ক্রিকেটার। ওয়েস্ট ইন্ডিজ ক্রিকেট দলের অন্যতম সদস্য ছিলেন তিনি। ২০০০-এর দশকের শুরুরদিকে সংক্ষিপ্ত সময়ের জন্যে ওয়েস্ট ইন্ডিজের পক্ষে আন্তর্জাতিক ক্রিকেটে অংশগ্রহণ করেছেন।
ঘরোয়া প্রথম-শ্রেণীর ওয়েস্ট ইন্ডিয়ান ক্রিকেটে ত্রিনিদাদ ও টোবাগো দলের প্রতিনিধিত্ব করেন। দলে তিনি মূলতঃ ডানহাতি ফাস্ট-মিডিয়াম বোলার হিসেবে খেলতেন। এছাড়াও, ডানহাতে নিচেরসারিতে ব্যাটিং করতেন মারলন ব্ল্যাক।
১৯৯৩-৯৪ মৌসুম থেকে ২০০৪ সাল পর্যন্ত মারলন ব্ল্যাকের প্রথম-শ্রেণীর খেলোয়াড়ী জীবন চলমান ছিল।
সমগ্র খেলোয়াড়ী জীবনে ছয়টিমাত্র টেস্ট ও পাঁচটিমাত্র একদিনের আন্তর্জাতিকে অংশগ্রহণ করেছেন মারলন ব্ল্যাক। ২৩ নভেম্বর, ২০০০ তারিখে ব্রিসবেনে স্বাগতিক অস্ট্রেলিয়া দলের বিপক্ষে টেস্ট ক্রিকেটে অভিষেক ঘটে তার। ১৯ এপ্রিল, ২০০২ তারিখে পোর্ট অব স্পেনে সফরকারী ভারত দলের বিপক্ষে সর্বশেষ টেস্টে অংশ নেন তিনি।
২০০২ সালে সর্বশেষ আন্তর্জাতিকে অংশ নেন তিনি। এ পর্যায়ে মেলবোর্নের নৈশক্লাবে ঝগড়া করেন ও মারাত্মকভাবে আহত হন। সফরের শেষদিকে দলীয় সঙ্গী ওয়াভেল হাইন্ডস ও সিলভেস্টার যোসেফকে সাথে নিয়ে নৈশক্লাবে গিয়েছিলেন। হোটেলে ফেরার পথে চারজন মাতাল রাস্তায় বোতল ভেঙ্গে দুই ভাগে বিভক্ত হয়ে তাদের মুখোমুখি হয়। হাইন্ডস ও যোসেফ মুক্তি পেলেও তাকে মারাত্মকভাবে পিটানো হয়। ১ 
বর্তমানে তিনি ইংল্যান্ডে বসবাস করছেন। ব্যক্তিগত জীবনে বিবাহিত তিনি। চার সন্তানের জনক তিনি। ২ 
