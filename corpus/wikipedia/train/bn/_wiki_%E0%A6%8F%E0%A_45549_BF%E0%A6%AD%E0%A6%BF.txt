এনএইচকে জেনেরাল টিভি, সংক্ষেপে এনএইচকে জি  একটি জাপানি টেরেস্ট্রিয়াল টেলিভিশন চ্যানেল। এই চ্যানেলটির মালিক হচ্ছে এনএইচকে, এবং এটির যাত্রা শুরু হয় ১৯৫৩ সালের ১লা ফেব্রুয়ারিতে। নিপ্পন টিভির উদ্বোধনের আগ পর্যন্ত এটি জাপানের একমাত্র টেলিভিশন চ্যানেল ছিলো। এনএইচকে জেনেরাল টিভি হচ্ছে জাপানের সবচেয়ে পুরনো টেলিভিশন চ্যানেল। জেনেরাল টিভিতে সংবাদ, নাটক, অ্যানিমে, খেলা, সংগীতসহ আরো নানা রকমের অনুষ্ঠান প্রচারিত হয়।
১৯৫৪ সালের ১লা মার্চে ওসাকা এবং নাগোইয়ায় জেনেরাল টিভির কেন্দ্র স্থাপিত হয়। ১৯৫৭ সালে চ্যানেলটি পরীক্ষামূলক রঙিন সম্প্রচার শুরু করে, আর সাধারণ রঙিন সম্প্রচার শুরু হয় ১৯৬০ সালে। ১৯৭১ সাল থেকে এনএইচকে জেনেরাল টিভির সমস্ত অনুষ্ঠান রঙে সম্প্রচার করা হয়। ২০১১ সালে চ্যানেলটির অ্যানালগ টেলিভিশন সম্প্রচার বন্ধ করা হয়, এবং বর্তমানে সমস্ত অনুষ্ঠান ডিজিটাল টেলিভিশনে প্রচারিত হচ্ছে।
