গৈলা মডেল মাধ্যমিক বিদ্যালয় বাংলাদেশের একটি প্রাচীন মাধ্যমিক স্তরের শিক্ষা প্রতিষ্ঠান। বরিশালের আগৈলঝাড়া উপজেলার গৈলাতে  এটি অবস্থিত। ব্রিটিশ আমলে ১৮৯৩ সালে গৈলা হাই ইংলিশ স্কুল নামে বিদ্যালয়টি প্রতিষ্ঠিত হয়। ২০০৮ সালে গৈলা মাধ্যমিক বিদ্যালয়টি মডেল হাইস্কুলে রূপান্তরিত হয়। বর্তমানে এখানে ষষ্ঠ থেকে দশম শ্রেণীতে পাঠদান করা হয়।
১৮৯৩ সালের ২৩ জানুয়ারি আগৈলঝাড়ার ফুলশ্রী গ্রামের শিক্ষানুরাগী কৈলাশ চন্দ্র সেন নিজ অঞ্চলে শিক্ষা বিস্তারের লক্ষ্যে বিদ্যালয়টি প্রতিষ্ঠা করেন।  ১  জানা যায়, তিনি শিক্ষাজীবনে বিএ সম্পন্ন করে সরকারি ম্যাজিস্ট্রেটের চাকরি পেয়েছিলেন, কিন্তু নিজ অঞ্চলের শিক্ষার গুরুত্বের কথা ভেবে উচ্চপদস্থ সরকারি চাকরি ছেড়ে প্রধান শিক্ষকের দায়িত্ব গ্রহণ করেন ও দীর্ঘ ৩৭ বছর বিদ্যালয় পরিচালনার পরে অবসর নেন।  ২  তিনি প্রথমে গৈলা কালুপাড়া গ্রামের ঐতিহ্যবাহী দাসের বাড়িতে বিদ্যালয়ের কার্যক্রম শুরু করেন। প্রতিষ্ঠাকালে বিদ্যালয়ের শিক্ষার্থী ছিল ৩৬০ জন। পরবর্তী সময়ে দ্রুত শিক্ষার্থী বৃদ্ধি পাওয়ায় দাসের বাড়ির সম্পত্তির ওপরেই বর্তমান স্থানে স্কুলটি স্থানান্তর করা হয়। বর্তমানে গৌরনদী-গোপালগঞ্জ সড়কের পার্শ্ববর্তী আগৈলঝাড়ায় গৈলা নামক স্থানে বিদ্যালয়টির অবস্থান। বিদ্যালয়টি গৌরনদী-আগৈলঝাড়া অঞ্চলের সর্বপ্রথম মাধ্যমিক পর্যায়ের স্কুল। বিদ্যালয়ের পাশে রয়েছে হিজলী বন্দিশিবিরে ব্রিটিশ পুলিশের গুলিতে নিহত তারক সেনের স্মৃতিসৌধ ও ১৯৭১ সালে মুক্তিযুদ্ধকালীন সময়ে দক্ষিণাঞ্চলে সড়কপথে সর্বপ্রথম সম্মুখযুদ্ধে নিহত শহীদ সিপাহী আলাউদ্দিন ওরফে আলা বক্সের সমাধি।  ৩ 
১৯৯৩ সালে গৈলা মাধ্যমিক বিদ্যালয়ের শতবর্ষ পূর্তি উপলক্ষে প্রাক্তন শিক্ষার্থীরা নিজেদের অর্থায়নে ১৬০০ বর্গফুট আয়তনের ‘শতবর্ষ ভবন’ গড়ে তোলেন।  ৪  পরবর্তীতে ২০০৮ সালে বিদ্যালয়টি মডেল হাইস্কুলে রূপান্তরিত হয় ও গৈলা মডেল মাধ্যমিক বিদ্যালয় নামকরণ করা হয়। ২০১২ সালে বিদ্যালয়টি ১২০ বছর পূর্তি উপলক্ষে পূনর্মিলনী অনুষ্ঠান উদযাপিত হয়।  ৫ 
বিদ্যালয়টিতে ষষ্ঠ থেকে দশম শ্রেণী পর্যন্ত পাঠদান করা হয়। প্রতিটি শ্রেণীতে একজন ক্লাস শিক্ষক থাকে। বর্তমানে বিদ্যালয়টিতে প্রায় দেড় হাজার ছাত্র-ছাত্রী পড়াশোনা করছে। তাদের পাঠদানের জন্য মোট ৩৭ জন শিক্ষক-শিক্ষিকা ও কর্মচারী নিয়োজিত রয়েছেন।
 ৬ 
