শুকতারা ভারতের কলকাতা থেকে প্রকাশিত একটি জনপ্রিয় ছোটদের পত্রিকা। এই পত্রিকাতেই বাংলা ভাষার অন্যতম জনপ্রিয় কমিকস নারায়ণ দেবনাথের বাঁটুল দি গ্রেট, হাঁদা ভোঁদা, বাহাদুর বেড়াল প্রকাশিত হয়।
ভারতবর্ষ স্বাধীন হওয়ার প্রায় পরে পরেই শুকতারা পত্রিকাটিও প্রথম প্রকাশ পায়। বাংলা ১৩৫৪ সনের ফাল্গুন মাসে  কলকাতার দেব সাহিত্য কুটীর থেকে প্রকাশিত হয় শুকতারা পত্রিকার প্রথম সংখ্যা। ১  এই সংখ্যার লেখক তালিকায় ছিলেন কবিশেখর কালিদাস রায়, হেমেন্দ্রকুমার রায়, সুনির্মল বসু, অপ্রকাশ গুপ্ত, সৌরীন্দ্রমোহন মুখোপাধ্যায় প্রমুখের মত সেকালের জনপ্রিয় কবি ও সাহিত্যিকরা। প্রচ্ছদের ছবিটি অঙ্কন করেছিলেন প্রতুলচন্দ্র বন্দ্যোপাধ্যায়। ২ 
রবীন্দ্রনাথ থেকে নজরুল সহ বাংলার সমস্ত যশস্বী সাহিত্যিক সবাই প্রায় লিখেছেন এই পত্রিকায়। শৈল চক্রবর্তী, প্রতুলচন্দ্র বন্দ্যোপাধ্যায়, নারায়ণ দেবনাথ, ময়ুখ চৌধুরীর মতো চিত্রকরেরা ইলাস্‌ট্রেশন করেছেন।
১৩৫৪ ফাল্গুন থেকে ১৩৮০ মাঘ এই ২৬ বছরে মোট ৩১২ টি ‘ছোট’ শুকতারা বের হয়। শুকতারার কলেবর ‘বড়’ হয় ১৩৮০-এর ফাল্গুন থেকে। প্রথম কভারে চিত্র কাহিনী ছাপানো শুরু হয় ফাল্গুন ১৩৭৫, তুষার চট্টোপাধ্যায়ের মৃত্যুমাদল বাজে কমিকস্‌ থেকে। এরপর শুকতারার এই প্রচ্ছদেই বেরিয়েছিল নারায়ণ দেবনাথের বাহাদুর বেড়াল ও গোয়েন্দা কৌশিক সিরিজের কমিক্সগুলি। ১৩৮৯ আশ্বিন-মাঘ ধর্মঘটের জন্য শুকতারার প্রকাশ বন্ধ থাকে। প্রথম শারদীয়া শুকতারা বের হয় ১৩৯২ বঙ্গাব্দের আশ্বিন মাসে।
বছরের বিভিন্ন সময়ে শুকতারা পত্রিকার কতকগুলি বিশেষ সংখ্যা প্রকাশিত হয়ে থাকে। বছরে দুটি বা তিনটি বিশেষ ভৌতিক সংখ্যা প্রকাশিত হয়। বাংলা বছরের আষাঢ়, কার্তিক, অগ্রহায়ণ, চৈত্র প্রভৃতি মাসগুলিতে সাধারণত এই ভৌতিক সংখ্যাগুলি বের হয়ে থাকে। ভাদ্র মাসে প্রকাশিত হয় রহস্য ও গোয়েন্দা গল্পের একটি বিশেষ সংখ্যা। এছাড়াও শুকতারা পত্রিকা বছরের নানা সময়ে রূপকথা, কল্পবিজ্ঞান, শিকার কাহিনী ইত্যাদি বিষয় নিয়ে বিশেষ সংখ্যা প্রকাশ করে থাকে।
এই পত্রিকা দুর্গাপূজা উপলক্ষ্যে প্রায় তিনশো থেকে সাড়ে তিনশো পৃষ্ঠার একটি বিশেষ সংখ্যা বের করে, যেখানে থাকে পাঁচটি কিংবা ছয়টি সম্পূর্ণ উপন্যাস, অসংখ্য ছোটগল্প , অসংখ্য ছড়া ও কবিতা, কিছু ফিচার এবং কয়েকটি রঙিন ও কয়েকটি সাদাকালো কমিক্স। প্রত্যেক বছর এই শারদীয়া সংখ্যাটি আট থেকে আশি সব বয়সের পাঠকমহলেই বিপুল সমাদর পায়।
