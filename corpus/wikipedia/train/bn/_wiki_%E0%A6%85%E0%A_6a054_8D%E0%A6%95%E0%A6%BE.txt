অ্যাংকারিজ  মার্কিন যুক্তরাষ্ট্রে মধ্য আলাস্কার দক্ষিণাংশে অবস্থিত শহর। এটি কুক খাঁড়ির নিক ও টার্নএগেন বাহুর তীরে, চুগাখ পর্বতমালার পাদদেশে অবস্থিত সমুদ্র বন্দর ও আলাস্কার বৃহত্তম শহর। শহরটি মধ্য ও পশ্চিম আলাস্কার পরিবহন, বাণিজ্য ও যোগাযোগের কেন্দ্র হিসেবে কাজ করে। শহরটি গ্লেন মহাসড়কের মাধ্যমে আলাস্কা মহাসড়কের সাথে সংযুক্ত। আলাস্কা মহাসড়ক ব্রিটিশ কলাম্বিয়ার ডসন ক্রিক শহর পর্যন্ত চলে গেছে। আলাস্কাতে টেড স্টিভেন্‌স অ্যাংকারিজ আন্তর্জাতিক বিমানবন্দর অবস্থিত, যা আন্তর্জাতিক মালামাল পরিবহনের একটি গুরত্বপূর্ণ কেন্দ্র। আলাস্কার অবারিত প্রাকৃতিক সম্পদ, বিশেষ করে পেট্রোলিয়াম, প্রাকৃতিক গ্যাস ও মাছের উপর শহরটির অর্থনৈতিক কর্মকাণ্ড নির্ভরশীল। মাছ ধরার ব্যবসা, করাতকল, কাঠ সংগ্রহ, ইত্যাদির জন্য শহরটি প্রসিদ্ধ। ২য় বিশ্বযুদ্ধের সময় এখানে যুক্তরাষ্ট্রের আলাস্কাস্থ বৃহত্তম সেনানিবাস ফোর্ট রিচার্ডসন স্থাপন করা হয়। এর কাছেই স্থাপন করা হয় এলমেন্ডর্ফ এয়ার বেইজ নামের মার্কিন বিমানবাহিনীর একটি বিরাট ঘাঁটি। যুদ্ধের পরেও এগুলি দেশরক্ষা কেন্দ্র হিসেবে সংরক্ষিত। এগুলিতে অ্যাংকারিজের বহু লোকের চাকরি হয়। এছাড়াও ইদানীং এখানে পর্যটন শিল্পের গুরুত্ব বৃদ্ধি পেয়েছে।
১৯৫৪ সালে শহরে আলাস্কা বিশ্ববিদ্যালয়ের একটি ক্যাম্পাস স্থাপন করা হয়। এছাড়া এখানে ১৯৫৯ সালে প্রতিষ্ঠিত আলাস্কা প্যাসিফিক বিশ্ববিদ্যালয় অবস্থিত। শহরটি অত্যন্ত নয়নাভিরাম একটি প্রাকৃতিক অবস্থানে অবস্থিত। শহরে বেশ কিছু সাংস্কৃতিক প্রতিষ্ঠান রয়েছে যাদের মধ্যে আছে অ্যাংকারিক ইতিহাস ও শিল্পকলা জাদুঘর; আরও আছে আলাস্কা বিমানচালনা ঐতিহ্য জাদুঘর, যেখানে ১৯২৯ থেকে ১৯৪৪ সালের মধ্যে নির্মিত ২০টি ঐতিহাসিক উড়োজাহাজ সংরক্ষিত আছে। কাছেই চুগাখ রাজ্য উদ্যানে আছে পটার সেকশন হাউজ রেলপথ জাদুঘর। শহরে আরও আছে আলাস্কা সেন্টার ফর দ্য পার্ফর্মিং আর্টস, আলাস্কা বোটানিকাল গার্ডেন, এবং ১৯১৫ সালে পুনর্নির্মিত অস্কার অ্যান্ডার্সন হাউস।
অন্যান্য আকর্ষণীয় স্থানের মধ্যে আছ পোর্টেজ হিমবাহ, যেখানে বরফের বিরাট বিরাট চাঙড় হিমবাহের গা থেকে খসে খসে নিচের হ্রদে গিয়ে পড়ে; ভূমিকম্প পার্ক, যেখানে ১৯৬৪ সালে শহরটির বেশির ভাগ এলাকা ধ্বংসকারী এক প্রলয়ংকারী ভূমিকম্পের ইতিহাস বর্ণিত হয়েছে; এক্লুট্‌না গ্রাম ঐতিহাসিক পার্ক, যেখানে অ্যাংকারিজ-এ ৩৫০ বছরেরও বেশি সময় ধরে বসবাসকারী আদিবাসী আমেরিকান ও রুশদের ঐতিহ্য ও সংস্কৃতি তুলে ধরা হয়েছে। বার্ষিক উৎসবের মধ্যে আছে অ্যাংকারিজ ফার রন্দেভু, ফেব্রুয়ারিতে অনুষ্ঠিত এই উৎসবটিতে ট্র‌্যাপার ও খনন শ্রমিকদের ইতিহাস স্মরণ করা হয়। মার্চে অনুষ্ঠিত হয় অ্যাংকারিজ থেকে নোম ইডিটারড পর্যন্ত রাস্তায় কুকুরদের স্লেজ টানা প্রতিযোগিতা।
১৯১৫ খ্রিষ্টাব্দে ফেয়ারব্যাংকস পর্যন্ত আলাস্কা রেলপথ নির্মাণকাজের প্রধান দফতর হিসেবে শহরটি প্রতিষ্ঠিত হয়। ১৯২০ সালে শহরটি সরকারি নথিভুক্ত হয় এবং পরবর্তী দশকে মার্কিন সেনাবাহিনীর প্রকৌশলীরা শহরটি পরিকল্পিতভাবে গড়ে তোলেন। ২য় বিশ্বযুদ্ধের সময় শহরটি মার্কিন সেনাবাহিনীর আলাস্কা প্রতিরক্ষা বাহিনীর সদর দফতরে পরিণত হয় এবং সে সময় শহরটির দ্রুত বৃদ্ধি ঘটে। ১৯৪২ সালে মার্কিন যুক্তরাষ্ট্রের পশ্চিম উপকূলের প্রতিরক্ষা ব্যবস্থার অংশ হিসেবে আলাস্কা মহাসড়ক নির্মাণ করা হয়, ফলে শহরটি দেশের অন্যান্য অংশের সাথে সংযুক্ত হয়। ১৯৬৪ সালের ২৭শে মার্চ এক ভূমিকম্পে শহরটির ব্যাপক ক্ষয়ক্ষতি হয়, কিন্তু দ্রুততার সাথে এটিকে পুনর্নির্মাণ করা হয়। ১৯৬০-এর দশকের শেষ দিকে প্রুডো উপসাগরে ও অন্যত্র তেলের খনি আবিষ্কৃত হলে শহরটিতে আরেকবার প্রবৃদ্ধির জোয়ার আসে। ১৯৭০-এর দশকের মধ্যভাগে খনিজ তেল পরিবহনের জন্য আলাস্কা পাইপলাইন নির্মাণ করা হয়।
অ্যাংকারিজের আয়তন প্রায় ৪,৩৯৬ বর্গকিমি। এটি সমুদ্র সমতল থেকে গড়ে ৩১ মিটার উচ্চতায় অবস্থিত। ২০০০ সালের আদমশুমারি অনুযায়ী এখানে প্রায় পৌনে ৩ লক্ষ লোক বাস করেন, যাদের প্রায় তিন-চতুর্থাংশ শ্বেতাঙ্গ। আদিবাসী আমেরিকান, কৃষ্ণাঙ্গ, এশীয়, প্রশান্ত মহাসাগরীয় দ্বীপপুঞ্জীয় ও হিস্পানিকেরা সংখ্যালঘু সম্প্রদায় গঠন করেছে।
