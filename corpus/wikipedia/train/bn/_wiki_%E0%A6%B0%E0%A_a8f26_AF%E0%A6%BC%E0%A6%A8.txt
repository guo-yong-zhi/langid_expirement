রতনকান্দি ইউনিয়ন বাংলাদেশের সিরাজগঞ্জ জেলার অন্তর্গত সিরাজগঞ্জ সদর উপজেলার একটি ইউনিয়ন। যমুনা তীরবর্তী ৩৪.৯৫ বর্গ কিলোমিটারের কৃষি প্রধান এই জনপদে প্রায় ছাপ্পান্ন হাজার লোকের বাস, যাদের অধিকাংশই বাঙালি মুসলমান।
২৪.৪৫৭২° উত্তর অক্ষাংশ ও ৮৯.৬৪৯৮° পূর্ব দ্রাঘিমাংশে রতনকান্দি ইউনিয়নর অবস্থান। ইউনিয়নটির আয়তন ৩৪.৯৫ বর্গ কিলোমিটার। ২  এর উত্তরে শুভগাছা ইউনিয়ন ও গান্দাইল ইউনিয়ন, পশ্চিমে বম্মগাছা ইউনিয়ন এবং দক্ষিণে ছোনগাছা ইউনিয়ন ও বাগবাটী ইউনিয়নের অবস্থান। ইউনিয়নটির পূর্ব দিক দিয়ে বয়ে চলেছে যমুনা নদী, যার ওপারে মেছড়া ইউনিয়নের অবস্থান। নদী তীরবর্তী হওয়ায় এ ইউনিয়ন প্রায়ই বন্যা ও নদীভাঙনের শিকার হয়।
ইউনিয়নটিতে মোট ১৯ টি মৌজা ও ৩১টি গ্রাম রয়েছে। গ্রামগুলো হল: ৩ 
রতনকান্দি ইউনিয়ন পরিষদ সিরাজগঞ্জ সদর উপজেলার ১নং ইউনিয়ন পরিষদ। ইউনিয়নের ৯টি ওয়ার্ড থেকে নির্বাচিত ৯ জন সাধারণ সদস্য, প্রতি তিনটি ওয়ার্ড হতে একজন করে মোট ৩ জন সংরক্ষিত  সদস্য এবং একজন চেয়ারম্যানকে নিয়ে পরিষদটি গঠিত হয়। ৪  বর্তমানে ইউনিয়ন পরিষদটির চেয়ারম্যানের দায়িত্ব পালন করছেন মোঃ আনোয়ার হোসেন। ১ 
রতনকান্দি ইউনিয়ন জাতীয় সংসদের সিরাজগঞ্জ-১ আসনের আওতাধীন। ৫  এ আসনের সংসদ সদস্য মোহাম্মদ নাসিম সম্প্রতি মৃত্যুবরণ করায় ৬  বর্তমানে আসনটি শূন্য রয়েছে।
২০১১ সালের আদমশুমারী অনুযায়ী রতনকান্দি ইউনিয়নে ১২,০১৫টি পরিবারের মোট ৫১,৬০২ জন মানুষ বসবাস করে। ২  ২০০১ সালে এই জনসংখ্যা ছিল ৪৭,৩৪২ জন, যার মধ্যে ২৪,৪৯১ জন ছিল পুরুষ এবং ২২,৮৫১ জন নারী। ৭ 
ইউনিয়নটির অধিকাংশ মানুষ ইসলাম ধর্মের অনুসারী। এখানে মোট ৬৮টি মসজিদ আছে। এর মধ্যে উল্লেখযোগ্য হলো: গজারিয়া জামে মসজিদ, গজারিয়া উত্তর পাড়া জামে মসজিদ, গজারিয়া দক্ষিণপাড়া জামে মসজিদ, বাহুকা জামে মসজিদ, সড়াতল জামে মসজিদ, নারান্দিয়া জামে মসজিদ, ভেন্নাবাড়ি জামে মসজিদ ইত্যাদি। মৃতদেহ দাফনের জন্য ইউনিয়নটিতে ২২টি কবরস্থান আছে। এছাড়াও হিন্দু ধর্মাবলম্বীদের জন্য রয়েছে ৭টি মন্দির এবং ৭টি শ্মশান। ২ 
এ অঞ্চলের মানুষের আয়ের প্রধান উৎস হল কৃষি। এখানকার ভূমি পলল সমৃদ্ধ প্লাবনভূমি, যা বেশ উর্বর ও কৃষি কাজের উপযোগী। ইউনিয়নটিতে প্রায় ২,৬৪২ হেক্টর আবাদি জমি রয়েছে। কৃষির উপর নির্ভরশীল প্রায় ৯,৮৯৬টি পরিবার। ২  ইউনিয়নটির পূর্ব দিক দিয়ে বয়ে চলা যমুনা নদী কৃষি কাজে সহায়ক ভূমিকা পালন করে। আবার অনেকে যমুনায় মাছ ধরে জীবিকা নির্বাহ করে। এছাড়া অনেকেই ব্যবসা, চাকরি, তাঁত শিল্প, কুটির শিল্প ইত্যাদির সাথে জড়িত।
রতনকান্দি ইউনিয়ন শিক্ষার হার ক্রমবর্ধমান। এ ইউনিয়নের সাক্ষরতার হার ১৯৯১ সালে ২২.৮% এবং ২০০১ সালে ৩৯.০৪% থাকলেও ৭  ২০১১ সালে তা বেড়ে দাঁড়িয়েছে ৮৫ শতাংশ। এখানে মোট ১৬টি সরকারি ও ১৭টি বেসরকারি প্রাথমিক বিদ্যালয়, ৪টি নিম্নমাধ্যমিক বিদ্যালয়, ৭টি মাধ্যমিক বিদ্যালয়, ৩টি বালিকা উচ্চবিদ্যালয়, ২টি মহাবিদ্যালয়, একটি মহিলা কলেজ, একটি মহিলা দাখিল মাদ্রাসা, একটি সিনিয়র ফাজিল মাদ্রাসা, ২টি দাখিল মাদ্রাসা, ৫টি কওমী মাদ্রসা এবং ৪টি এবতেদায়ী মাদ্রসা আছে। ২  ইউনিয়নের উল্লেখযোগ্য শিক্ষাপ্রতিষ্ঠানগুলো হল:
