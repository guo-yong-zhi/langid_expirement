তানিম রহমান অংশু একজন বাংলাদেশী চলচ্চিত্র ও টেলিভিশন পরিচালক এবং সম্পাদক। তিনি ন ডরাই চলচ্চিত্র পরিচালনার জন্য শ্রেষ্ঠ পরিচালক বিভাগে জাতীয় চলচ্চিত্র পুরস্কার অর্জন করেন। ১ 
অংশু ২০১৬ সালে চলচ্চিত্র পরিচালক হিসেবে নাম লেখান আদি চলচ্চিত্র দিয়ে। এতে প্রধান চরিত্রে অভিনয় করেছেন এবিএম সুমন ও শায়লা সাবি। ২  চলচ্চিত্রটি এখনো মুক্তি পায়নি। একই বছর তিনি স্বপ্নবাড়ি নামে আরেকটি চলচ্চিত্রের কাজ শুরু করেন। পরবর্তীকালে এর নাম পরিবর্তন করে রাখা হয় স্বপ্নের ঘর। ৩  ভৌতিক ঘরানার চলচ্চিত্রটি ২০১৮ সালে মুক্তি পায়। ৪  এটি তার পরিচালিত মুক্তিপ্রাপ্ত প্রথম চলচ্চিত্র। ৫  পরের বছর তিনি কক্সবাজারের এক তরুণ নারী সাফারের সত্যি জীবনের গল্প নিয়ে নির্মাণ করেন ন ডরাই। ৬  চলচ্চিত্রটি ৪৪তম জাতীয় চলচ্চিত্র পুরস্কারে ফাগুন হাওয়ায় চলচ্চিত্রের সাথে যৌথভাবে শ্রেষ্ঠ চলচ্চিত্র বিভাগে পুরস্কৃত হয় এবং অংশু এই চলচ্চিত্রের জন্য শ্রেষ্ঠ পরিচালক বিভাগে জাতীয় চলচ্চিত্র পুরস্কার অর্জন করেন। ৭ 
