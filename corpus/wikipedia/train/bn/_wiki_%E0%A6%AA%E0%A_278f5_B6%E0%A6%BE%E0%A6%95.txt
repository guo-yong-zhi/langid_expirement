
পুঁই  এক প্রকার লতা জাতীয় উদ্ভিদ। পুঁই গাছের পাতা ও ডাঁটি শাক হিসেবে খাওয়া হয় বলে সচরাচর একে পুঁই শাক হিসাবে উল্লেখ করা হয়। পুঁই Basellaceae গোত্রভুক্ত বহুবর্ষজীবী উষ্ণমণ্ডলীয় গাছ। বাংলাদেশে, পশ্চিমবঙ্গে, আসামে এবং ত্রিপুরায় সর্বত্র এর চাষ হয়ে থাকে। এর ভাজি এ সব এলাকার মানুষের প্রিয় সহযোগী খাদ্য। ২ 
এটি নরম বহুশাখা যুক্ত উদ্ভিদ। এর মাংসল লতা দ্রুতবেগে দৈর্ঘে ১০ মিটার অবধি বাড়তে পারে। এর মোটা, অনেকটা রসালো, হরতন আকৃতির পাতাতে মৃদু সুগন্ধ আছে। পাতা মসৃণ, খানিকটা পিচ্ছিল ভাব আছে। পুঁই-এর একটি গোত্র লাল-পুঁইয়ের  এর পুর্ণবয়স্ক কাণ্ড লালচে বেগুনী রং এর যা লাল পুঁই ডাঁটা হিসাবে পরিচিত। পুঁইয়ের ফুল সাদা অথবা লাল। ফল মটর দানার মতো। পাকা ফল বেগুনি রঙের।
চৈনিক ও বাঙালি রান্নায় এটি বহুল ব্যবহৃত। বাংলাদেশ, পশ্চিম বঙ্গ, আসাম ও ত্রিপুরায় পুঁই শাকের ভাজি দুপুরের প্রিয় খাদ্য। এছাড়া মাছ রাঁধতে পুঁই শাক ব্যবহার করা হয়। আফ্রিকায় অড়হড়ে পুঁই ডাঁটার রান্না প্রচলিত আছে। উত্তর ভিয়েতনামে কাঁকড়ার মাংস, ধুঁধুঁল  ও পাটশাকের  সঙ্গে পুঁইয়ের সুপ খুব জনপ্রিয় খাবার। মালাবার উপকূলে সুপ ঘন করার জন্য ও রসুন ও লংকার সঙ্গে ভাজা হিসাবে এটি খাওয়ার প্রচলন আছে।  ৩ 
অন্যান্য অনেক শাকের মত এর মধ্যে অনেক ভিটামিন এ, ভিটামিন সি, লোহা, ও ক্যালসিয়াম আছে। এছাড়া ক্যালরির ঘনত্ব কম। তদুপরি ক্যালরি-প্রতি আমিষের পরিমাণও বেশি। এর মধ্যে ছিবড়ের পরিমাণ বেশি।
পুঁই শাক পুষ্টিকারক ও তৃপ্তিকারক। পাতাসহ সমগ্র গাছ ভেষজ গুণাবলী সম্পন্ন। পাতা মূত্রকারক। গনোরিয়া রোগে এটি উপকারী। অর্শ রোগে অতিরিক্ত স্রাব, অতিসার প্রভৃতিতে অন্যান্য উপদানের সঙ্গে পুঁই শাকের ব্যবহার আছে। পুঁই শাকের পাতার রস ছোটদের সর্দি, কোষ্ঠবদ্ধতা প্রভৃতিতে উপকার দেয়। পুঁই শাকের রস মাখলে গোদে আরাম হয়।
সবুজ পাতায় সবুজ ক্লোরফিলের প্রাচুর্যের কারণে এবং লাল পুঁইয়ের ডাঁটায় লাল জ্যান্থফিলের আধিক্যের জন্য এদের রঙ্গক হিসাবেও ব্যবহার করা যায়।
টেমপ্লেট:Unimelb
