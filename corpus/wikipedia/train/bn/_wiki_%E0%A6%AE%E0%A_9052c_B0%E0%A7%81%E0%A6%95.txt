মোহাম্মদ ফারুক  তৎকালীন ব্রিটিশ ভারতের জুনাগড় এলাকায় জন্মগ্রহণকারী সাবেক পাকিস্তানি আন্তর্জাতিক ক্রিকেটার। পাকিস্তান ক্রিকেট দলের অন্যতম সদস্য ছিলেন তিনি। ১৯৬০-এর দশকে সংক্ষিপ্ত সময়ের জন্যে পাকিস্তানের পক্ষে আন্তর্জাতিক ক্রিকেটে অংশগ্রহণ করেছেন।
ঘরোয়া প্রথম-শ্রেণীর পাকিস্তানি ক্রিকেটে করাচি দলের প্রতিনিধিত্ব করেন। দলে তিনি মূলতঃ ডানহাতি ফাস্ট-মিডিয়াম বোলার হিসেবে খেলতেন। এছাড়াও, ডানহাতে নিচেরসারিতে ব্যাটিং করতেন তিনি।
১৯৫৯-৬০ মৌসুম থেকে ১৯৬৪-৬৫ মৌসুম পর্যন্ত মোহাম্মদ ফারুকের প্রথম-শ্রেণীর খেলোয়াড়ী জীবন চলমান ছিল। মোহাম্মদ ফারুক ক্লান্তিহীন ও প্রকৃতমানের ফাস্ট বোলার হিসেবে আবির্ভূত হয়েছিলেন। তবে, তার খেলোয়াড়ী জীবন বেশ সংক্ষিপ্ত আকারের ছিলেন। বোলিংয়ের পাশাপাশি বিনোদনধর্মী ও আগ্রাসী নিচেরসারির ব্যাটসম্যান ছিলেন।
১৯৬০-এর দশকে পাকিস্তানের অন্যতম দ্রুতগতিসম্পন্ন বোলার হিসেবে মোহাম্মদ ফারুকের সবিশেষ পরিচিতি ছিল। তবে, তার খেলোয়াড়ী জীবন খুবই সংক্ষিপ্ত হয়ে যায়। ১  ১৯৫৯-৬০ মৌসুমে প্রথম-শ্রেণীর ক্রিকেটে অভিষেক পর্ব সম্পন্ন হয় তার। নিজস্ব তৃতীয় খেলায় করাচির বিপক্ষে ৬/৮৭ ও ৫/৯৮ লাভ করেন। এরফলে, তার দল কায়েদ-ই-আজম ট্রফির চূড়ান্ত খেলায় জয়লাভ করে। ২ 
সমগ্র খেলোয়াড়ী জীবনে সাতটিমাত্র টেস্টে অংশগ্রহণ করেছেন মোহাম্মদ ফারুক। ২ ডিসেম্বর, ১৯৬০ তারিখে মুম্বইয়ে স্বাগতিক ভারত দলের বিপক্ষে টেস্ট ক্রিকেটে অভিষেক ঘটে তার। ৯ এপ্রিল, ১৯৬৫ তারিখে করাচিতে সফরকারী নিউজিল্যান্ড দলের বিপক্ষে সর্বশেষ টেস্টে অংশ নেন তিনি।
১৯৬০-৬১ মৌসুমে পাকিস্তান দলের সদস্যরূপে ভারত গমন করেন। ভারতের বিপক্ষে সিরিজের প্রথম টেস্টে অভিষেক পর্ব সম্পন্ন হয় তার। ভারতের প্রথম তিন উইকেট পান তিনি ও ৪৬ ওভারে ৪/১৩৯ লাভ করেন। ৩  তন্মধ্যে, নিজস্ব দ্বিতীয় ওভারেই পঙ্কজ রায় ও আব্বাস আলী বেগকে বিদেয় করেছিলেন। তবে, দলের বাইরে তাকে রাখা হয়। দ্বিতীয় টেস্টে তার পরিবর্তে পাকিস্তান দল আরও একজন ব্যাটসম্যানকে দলে অন্তর্ভুক্ত করে। চূড়ান্ত টেস্টের পূর্ব-পর্যন্ত তাকে আর খেলানো হয়নি। চূড়ান্ত টেস্টে আবারও শতরান খরচ করেন ও ২/১০১ লাভ করেন। ৪ 
১৯৬২ সালে ইংল্যান্ড গমনার্থে তাকে দলে অন্তর্ভুক্ত করা হয়। দলের বোলারদের মধ্যে তিনিই দ্রুতগতিসম্পন্ন ছিলেন। সফরের শুরুরদিকে কাউন্টি খেলাগুলোয় বেশ সফল ছিলেন। আট খেলায় অংশ নিয়ে ৩৩ উইকেট লাভ করেন।
লর্ডসে স্বাগতিক ইংল্যান্ডের বিপক্ষে সিরিজের দ্বিতীয় টেস্টে ৪/৭০ লাভ করেন। এ পর্যায়ে টেড ডেক্সটার ও কেন ব্যারিংটনকে উপর্যুপরী বলে কট বিহাইন্ডে বিদেয় করেছিলেন তিনি। কিন্তু, অতিরিক্ত বোলিং করার খেসারত গুণতে হয় তাকে। তৃতীয় টেস্টের পর আঘাতের কবলে পড়েন। ঐ টেস্টে কেন ব্যারিংটনকে আবারও খুব সহজেই আউট করেন। ঐ সফরে তিনি আর কোন খেলায় অংশ নেননি। ৫  তাকে দেশে ফেরৎ পাঠিয়ে দেয়া হয়।
দুই বছরের অধিক সময় আর কোন প্রথম-শ্রেণীর ক্রিকেট খেলায় অংশগ্রহণ করেননি তিনি। তাসত্ত্বেও, ১৯৬৪-৬৫ মৌসুমে খেলার জগতে ফিরে আসেন। ঘরোয়া ক্রিকেটে সুন্দর ক্রীড়াশৈলী প্রদর্শন করায় তাকে পুনরায় টেস্ট দলে আমন্ত্রণ জানানো হয়।
১৯৬৪-৬৫ মৌসুমে নিউজিল্যান্ড দল পাকিস্তান গমনে আসে। তিন টেস্ট নিয়ে গড়া সিরিজে উভয় দলের মধ্যে সেরা বোলারে পরিণত হন। সফরকারী নিউজিল্যান্ডের বিপক্ষে সফলতার স্বাক্ষর রাখেন। ২৫.৩০ গড়ে ১০ উইকেট লাভ করেন।
ব্যাট হাতে নিয়ে বেশ দক্ষতার পরিচয় দেন। রাওয়ালপিন্ডিতে এগারো নম্বরে ব্যাটিংয়ে নেমে ৪৭ রান সংগ্রহ করেন। এ তিন টেস্টই তার সর্বশেষ প্রথম-শ্রেণীর খেলায় অংশগ্রহণ ছিল। রাওয়ালপিন্ডির পিন্ডি ক্লাব মাঠে ২/৫৭ ও ৩/২৫ লাভ করেন। এরপর, দলের সংগ্রহ ২৫৩/৯ থাকা অবস্থায় দশম উইকেট জুটিতে সালাহউদ্দিনের সাথে ৫৪ মিনিটে ৬৫ রান সংগ্রহ করেন। ৬  ৭ 
তৃতীয় টেস্ট শেষে পাকিস্তান দল ২-০ ব্যবধানে সিরিজ জয় করে। এরপর, তিনি আর কোন প্রথম-শ্রেণীর ক্রিকেটে অংশ নেননি।
