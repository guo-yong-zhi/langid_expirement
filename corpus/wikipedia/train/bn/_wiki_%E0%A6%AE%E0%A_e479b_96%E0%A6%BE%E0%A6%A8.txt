মোহাম্মদ ফেরদাউস খান  ছিলেন একজন শিক্ষাবিদ, লেখক ও প্রশাসক। তিনি ঢাকা মাধ্যমিক ও উচ্চ মাধ্যমিক শিক্ষা বোর্ডের চেয়ারম্যানের দ্বায়িত্ব পালন করেছেন। তার রচিত গ্রন্থের সংখ্যা ৫০টি। ১  তিনি পশ্চিমবঙ্গ আইন পরিষদের সাবেক সদস্য মোহাম্মদ আমানত খানের জ্যেষ্ঠ পুত্র। শিক্ষা ও গবেষণায় অবদানের জন্য তিনি ১৯৮০ সালে একুশে পদকে ভূষিত হন।
খান ১৯১৯ সালের ২০ ডিসেম্বর তদানীন্তন ব্রিটিশ ভারতের বেঙ্গল প্রেসিডেন্সির  চট্টগ্রাম জেলার পাঠানটুলী গ্রামের সম্ভ্রান্ত খান পরিবারে জন্মগ্রহণ করেন। তার পিতা মোহাম্মদ আমানত খান ছিলেন তৎকালীন পশ্চিমবঙ্গ আইন পরিষদের সদস্য এবং চট্টগ্রাম বন্দর ট্রাস্টের প্রথম মুসলমান চেয়ারম্যান। ২  তিনি তার পরিবারের জ্যেষ্ঠ সন্তান। ১৯৩৭ সালে তিনি স্টার মার্কসহ প্রথম বিভাগে মেট্রিকুলেশন পাস করেন। তিনি চট্টগ্রাম কলেজ থেকে প্রথম বিভাগে আইএসসি পাস করেন। পরবর্তীতে তিনি কলকাতা প্রেসিডেন্সি কলেজে ভর্তি হন এবং সেখান থেকে ১৯৪১ সালে বিএসসি সম্মান ডিগ্রি লাভ করেন। পরে তিনি ১৯৪৩ সালে ঢাকা বিশ্ববিদ্যালয় থেকে পদার্থ বিজ্ঞান বিষয়ে প্রথম শ্রেণিসহ এমএসসি ডিগ্রি লাভ করেন। সে সময় তাঁর সরাসরি শিক্ষক ছিলেন উপমহাদেশের প্রখ্যাত পদার্থবিজ্ঞানী প্রফেসর সত্যেন্দ্রনাথ বসু। ১৯৪৫ সালে তিনি বিএড পরীক্ষায় প্রথম শ্রেণিতে প্রথম হন। পরে তিনি উচ্চ শিক্ষার জন্য ইংল্যান্ড যান এবং লন্ডন ইনস্টিটিউট থেকে এমএ ইন এডুকেশন ডিগ্রি লাভ করেন। ১ 
১৯৪৪ সালে ঢাকা টিচার্স ট্রেনিং কলেজে বিজ্ঞানের শিক্ষক পদে যোগদানের মাধ্যমে ফেরদাউস খানের কর্মজীবন শুরু হয়। পরবর্তীতে তিনি চট্টগ্রাম কলেজেও শিক্ষকতা করেন। ১  ১৯৬৫ সালের অক্টোবর থেকে ১৯৭২ সালের মার্চ পর্যন্ত তিনি ডিরেক্টর অব পাবলিক ইনস্ট্রাকশন  হিসেবে দ্বায়িত্ব পালন করেন। ১৯৮১ সালে ডিপিআই ঢাকা মাধ্যমিক ও উচ্চ মাধ্যমিক শিক্ষা বোর্ডে উন্নত করা হলে তিনি এর চেয়ারম্যান হিসেবে দ্বায়িত্ব পালন করেন। এছাড়া কর্মজীবনে তিনি বাংলাদেশ সরকারের অতিরিক্ত সচিব এবং স্বাধীনতা উত্তর বাংলাদেশের শিক্ষা কমিশন কুদরত-ই-খুদা শিক্ষা কমিশনের সদস্য হিসেবে দায়িত্ব পালন করেন। ১  ৩ 
খানের স্ত্রী খাতেমুন আরা বেগম একজন বিদুষী মহিলা। ১  তাদের ৫ পুত্র ও ৪ কন্যা। সকলেই উচ্চ শিক্ষায় শিক্ষিত। ২ 
ফেরদাউস খান ২০১৬ সালের ৩০ মার্চ ঢাকার ইবনে সিনা হাসপাতালে বার্ধক্যজনিত কারণে মৃত্যুবরণ করেন। ৩ 
