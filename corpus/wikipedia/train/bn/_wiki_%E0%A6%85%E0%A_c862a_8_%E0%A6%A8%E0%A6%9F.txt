অ্যালান ফিলিপ এরিক নট  কেন্টের বেলভেদেরে এলাকায় জন্মগ্রহণকারী সাবেক বিখ্যাত ইংরেজ আন্তর্জাতিক ক্রিকেট তারকা। ১  ১৯৬৭ থেকে ১৯৮১ সালের মধ্যে ইংল্যান্ডের টেস্ট দলে খেলেছেন। খেলার নিষ্প্রাণ মুহুর্তে শরীরচর্চা করে ব্যাপক জনপ্রিয়তা পেয়েছেন। ব্যাটসম্যান হিসেবে সুইপ ও কাটের দিকেই তার অধিক ঝোঁক ছিল।
ডানহাতে ব্যাটিংয়ের পাশাপাশি ডানহাতে অফ স্পিন বোলিংয়ে দক্ষ ছিলেন তিনি। ইংল্যান্ড ক্রিকেট দলে তিনি মূলতঃ উইকেট-রক্ষক-ব্যাটসম্যান হিসেবে খেলেছেন। কাউন্টি ক্রিকেটে কেন্টের প্রতিনিধিত্ব করেন ‘নটি’ ডাকনামে পরিচিত অ্যালান নট।
নর্দাম্বারল্যান্ড হিথ সেকেন্ডারি মডার্ন স্কুলে অধ্যয়ন করেন তিনি। পিতার উৎসাহে ১৯৬৪ সালে ১৮ বছর বয়সে কেন্টের পক্ষে অভিষেক ঘটে তার। এরফলে তিনি কেন্টে দীর্ঘদিনব্যাপী উইকেট-রক্ষক ও ব্যাটসম্যান হিসেবে দায়িত্ব পালন করার গৌরব অর্জন করেন।
বর্তমানে তিনি সাইপ্রাসে বসবাস করছেন। ২  ৩  তার সন্তান জেমস নট সারে ক্রিকেট ক্লাবের পক্ষে প্রথম-শ্রেণীর ক্রিকেট এবং কেমব্রিজশায়ার ও বেডফোর্ডশায়ারের পক্ষে মাইনর কাউন্টিজ ক্রিকেটে অংশ নিয়েছেন। ৪ 
২১ বছর বয়সে টেস্ট ক্যাপ লাভ করেন। ১৯৬৭ সালে ট্রেন্ট ব্রিজে অনুষ্ঠিত সফরকারী পাকিস্তানের বিপক্ষে তার টেস্ট অভিষেক হয়। কিন্তু ৮ নম্বরে ব্যাটিংয়ে নেমে তিনি শূন্য রানে আউট হন। তবে উইকেট-রক্ষক হিসেবে তিনি কোন বাই রান দেননি। দ্বিতীয় টেস্টে ২৮ রান করলেও দল থেকে বাদ পড়েন। এরপর ১৯৬৭-৬৮ মৌসুমে জিম পার্কসের পরিবর্তে ওয়েস্ট ইন্ডিজ সফরের জন্য মনোনীত হন। সিরিজের চতুর্থ ও পঞ্চম টেস্টে তিনি নিজেকে মেলে ধরেন। চতুর্থ টেস্টে তিনি তার প্রথম অপরাজিত অর্ধ-শতক ৬৯* করেন।
১৯৬৫ সালে বর্ষসেরা ক্রিকেট রাইটার্স ক্লাব ইয়ং ক্রিকেটারের হিসেবে নির্বাচিত হন। ১৯৭০ সালে উইজডেন কর্তৃক বর্ষসেরা ক্রিকেটার হিসেবে নির্বাচিত হন। ৫  ২০০৩ সালে ‘উইজডেন সর্বকালের বিশ্ব টেস্ট একাদশে’ তাকেও মনোনীত করা হয়। ৬  অক্টোবর, ২০০৪ সালে উইজডেন ক্রিকেটার সাময়িকীর ইংল্যান্ডের বিশ্বযুদ্ধ-পরবর্তী সেরা একাদশের উইকেট-রক্ষক নির্বাচনে ২৫ জনের মধ্যে ২০জনই তার পক্ষে অবস্থান নেন। এছাড়াও, ৬ সেপ্টেম্বর, ২০০৯ তারিখে আইসিসি ক্রিকেট হল অব ফেমে তাকে অন্তর্ভুক্ত করা হয়। ৭ 
