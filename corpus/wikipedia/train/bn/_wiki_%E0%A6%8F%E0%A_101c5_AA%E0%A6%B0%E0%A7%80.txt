
Coracias puella
এশীয় নীলপরী   বা নীলপরী Irenidae  গোত্র বা পরিবারের অন্তর্গত Irena  গণের এক প্রজাতির উজ্জ্বল নীল রঙের পাখি। ১  ২  এশীয় নীলপরীর বৈজ্ঞানিক নামের অর্থ শান্ত বালিকা । ২  সারা পৃথিবীতে এক বিশাল এলাকা জুড়ে এদের আবাস, প্রায় ৩৭ লাখ ২০ হাজার বর্গ কিলোমিটার। ৩  বিগত কয়েক দশক ধরে এদের সংখ্যা ক্রমেই কমে গেলেও আশঙ্কাজনক পর্যায়ে যেয়ে পৌঁছে নি। সেকারণে আই. ইউ. সি. এন. এই প্রজাতিটিকে Least Concern বা ন্যূনতম বিপদগ্রস্ত বলে ঘোষণা করেছে। ৪  বাংলাদেশের বন্যপ্রাণী আইনে এ প্রজাতিটি সংরক্ষিত। ২  Irena গণের অন্তর্ভুক্ত দুইটি প্রজাতির মধ্যে এশীয় নীলপরী একটি। অন্যটি হচ্ছে ফিলিপাইনের নীলপরী।
দক্ষিণ এশিয়া ও দক্ষিণ-পূর্ব এশিয়ার বিভিন্ন দেশ জুড়ে এশীয় নীলপরীর বিচরণ। বাংলাদেশ, ভারত, নেপাল, ভুটান, শ্রীলঙ্কা, মায়ানমার, থাইল্যান্ড, মালয়েশিয়া, সিঙ্গাপুর, ইন্দোনেশিয়া, লাওস, ভিয়েতনাম, কম্বোডিয়া, ব্রুনাই, ফিলিপাইন ও চীন এই প্রজাতিটির মূল আবাসস্থল। ৪ 
এশীয় নীলপরীর মোট ছয়টি উপপ্রজাতি এ পর্যন্ত শনাক্ত করা গিয়েছে। ৫  উপপ্রজাতিগুলো হল:
এশীয় নীলপরী ভাত শালিকের আকারের লালচে দেহের বৃক্ষচারী পাখি। এদের দৈর্ঘ্য কমবেশি ২৫ সেন্টিমিটার, ডানা ১৩ সেন্টিমিটার, ঠোঁট ২.৯ সেন্টিমিটার, পা ১.৯ সেন্টিমিটার ও লেজ ১০ সেন্টিমিটার। ২  স্ত্রী ও পুরুষ পাখির চেহারা ভিন্ন। পুরুষ পাখির ডানা কালো। এছাড়া লেজ, গলা, বুকও কালো। কান-ঢাকনি এবং ঠোঁট ও চোখের মাঝের অংশ কালো। মাথার চাঁদি থেকে কোমর পর্যন্ত পিঠ উজ্জ্বল বেগুনি-নীল। ঠোঁট সোজা ও সীসা বর্ণের। নীলচে লেজতল-ঢাকনি ছাড়া দেহতল ঘোর কালো। স্ত্রী পাখির ডানার পালক কালচে ও ডানার প্রান্তদেশ নীলচে-ধূসর। এই অংশটুকু ছাড়া সারা দেহ অনুজ্জ্বল সবুজাভ-নীল রঙের। ঠোঁট কালচে বাদামি। স্ত্রী ও পুরুষ উভয় পাখির চোখ গাঢ় লাল। মুখ ধূসরাভ-পাটকিলে; পা, পায়ের পাতা ও নখর কালো। এদের পা শরীরের তুলনায় ছোট। অপ্রাপ্তবয়স্ক পাখির চেহারা পুরোপুরি স্ত্রী পাখির মত, কেবল ডানা বাদামি রঙের। ২  প্রজননকালে পুরুষ পাখি উজ্জ্বলতম বর্ণ ধারণ করে। উপপ্রজাতি ভেদে এদের আকার ও চেহারায় পার্থক্য পরিলক্ষিত হয়। ৬  বন্য পরিবেশে এরা ১০-১২ বছর পর্যন্ত বাঁচে। বন্দী পরিবেশে এরা সর্বোচ্চ ১৫ বছর পর্যন্ত বাঁচতে পারে। ৭ 
এশীয় নীলপরী চিরসবুজ ও আর্দ্র চিরসবুজ বনের পাখি। এরা বেশ লাজুক ও সতর্ক পাখি, মানুষের সংস্পর্শ থেকে বহু দূরে ঘন বন এদের প্রধান বিচরণস্থল। সচরাচর জোড়ায় জোড়ায় অথবা ৬-৮ সদস্যের ছোট ঝাঁকে থাকে। ৭  এদের ছোট ছোট ঝাঁক আসলে কোন একটি গাছের ফল খাওয়ার সময় সৃষ্টি হয়। আবার অন্য পাখির দলেও এদের দেখা যায়। ফলদ গাছ, ফুলগাছ ও ঝোপঝাড়ে এরা ঘুরে বেড়ায়। গরমের দিনে এরা বনের অভ্যন্তরস্থ জলাশয়ে দল বেঁধে গোসল করে। এরা পরিযায়ী স্বভাবের নয়। এদের খাদ্যতালিকায় রয়েছে ফুলের মধু, ডুমুর এবং অন্যান্য পাকা ফল ও বিভিন্ন পোকামাকড়। খাওয়ার সময় এরা বার বার লেজ নাচায় আর ঘন ঘন ডাকে। এদের ডাকে বৈচিত্র্য রয়েছে আর ডাক উঁচু ও সুরেলা। ডাক অনেকটা: উইট্-উইট্...; হুইটিট্...; হুইট....; হুয়িক-উয়ি-উয়িক্.... অথবা উয়িইউয়িট্.....। ২ 
জানুয়ারি থেকে জুন মাস এদের প্রধান প্রজনন মৌসুম। ঘন ঝোপে গাছের চেরা ডালে বাসা করে। ঘন বনের অন্যসব পাখিরা যেখানে খোলা শুষ্ক অঞ্চলে বাসা করে, নীলপরী সেখানে বনের সবচেয়ে আর্দ্র ও ঘন এলাকায় বাসা করে। বাসা পেয়ালাকৃতির। ভূমি থেকে বাসার উচ্চতা ২ থেকে ৬ মিটার উঁচুতে হয়। বাসার ভিত্তি হল পত্রগুচ্ছ। বাসার অন্যান্য উপকরণ হল ছোট মূল ও পাতার শিরা। এছাড়া বাসায় সবুজ মসের আস্তর থাকে, যার ফলে বাসার অস্তিত্ব খুঁজে বের করতে কষ্ট হয়। কেবল স্ত্রী নীলপরী বাসা বানায়। বাসা বানানো হলে ২-৩টি ডিম পাড়ে। ডিমগুলো জলপাই-ধূসর কিংবা সবজে-সাদা রঙের, তাতে বিচ্ছিন্ন বাদামি ছিট ছিট থাকে। ডিমের মাপ ২.৮ × ২.০ সেন্টিমিটার। স্ত্রী নীলপরী একাই ডিমে তা দেয়। ২  ১৩ দিনে ডিম ফুটে ছানা বের হয়। বাবা-মা উভয়ে ছানাদের খাওয়ানোর ভার নেয়। ছয় সপ্তাহ বয়স পর্যন্ত ছানারা বাবা-মার সাথে থাকে। ৭  উপযুক্ত পরিবেশ পেলে এশীয় নীলপরী বন্দী অবস্থাতেও সফলভাবে বংশবিস্তার করতে পারে।
পুরুষ এশীয় নীলপরী
স্ত্রী নীলপরী
স্ত্রী নীলপরী
জন গুল্ড কর্তৃক অঙ্কিত চিত্র, ১৮৫০-১৮৮৩
