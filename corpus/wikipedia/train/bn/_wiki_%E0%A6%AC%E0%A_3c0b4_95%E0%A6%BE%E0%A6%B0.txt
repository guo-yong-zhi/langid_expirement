বাংলাদেশ চলচ্চিত্র সাংবাদিক সমিতি পুরস্কার সংক্ষেপে বাচসাস পুরস্কার বাংলাদেশি চলচ্চিত্র, টেলিভিশন ও সঙ্গীতে অবদানের জন্য বাংলাদেশ চলচ্চিত্র সাংবাদিক সমিতি কর্তৃক প্রদত্ত পুরস্কার। ১৯৭২-৭৩ সাল থেকে শ্রেষ্ঠ চলচ্চিত্র, পরিচালক, অভিনেতা, অভিনেত্রী ও অন্যান্য কলাকুশলীদের এ পুরস্কার প্রদান করা হচ্ছে। ১ 
বাচসাস পুরস্কার মুক্তিযুদ্ধ পরবর্তী সময়ে প্রদান করা শুরু হয়। এটা স্বাধীন বাংলাদেশের প্রথম চলচ্চিত্র বিষয়ক পুরস্কার। জাতীয় পশু রয়েল বেঙ্গল টাইগার এ পুরস্কারের প্রতীক। ১৯৭৪ সালে সর্বপ্রথম ১৯৭২-৭৩ সালের চলচ্চিত্রের জন্য এ পুরস্কার প্রদান শুরু হয়। তখন থেকে সেরা চলচ্চিত্র, পরিচালক, অভিনেতা, অভিনেত্রী, পার্শ্বচরিত্রে অভিনেতা, পার্শ্বচরিত্রে অভিনেত্রী, সঙ্গীত পরিচালক, গীতিকার, পুরুষ কণ্ঠশিল্পী, নারী কণ্ঠশিল্পী, কাহিনীকার, চিত্রনাট্য, সংলাপ, চিত্রগ্রাহক, শিল্প নির্দেশক, সম্পাদনা জন্য পুরস্কার দেওয়া হচ্ছে। এছাড়াও টেলিফিল্ম, টিভি সিরিয়াল, টিভি নাটক, টিভি অনুষ্ঠান, বিজ্ঞাপনচিত্র, মঞ্চ নাটক, সঙ্গীত, নৃত্যের জন্য এ পুরস্কার প্রদান করা হয়। ১৯৮৮ সাল পর্যন্ত এ পুরস্কার নিয়মিত দেওয়া হয়। ৭ বছর পর ১৯৯৫ সাল থেকে এটি আবার নিয়মিত প্রদান করা শুরু হয়।
বাংলাদেশ চলচ্চিত্র সাংবাদিক সমিতির নির্বাচিত কমিটির সদস্যরা জুরি বোর্ড নির্বাচন করে। সরকারি কর্মকর্তা, শিক্ষাবিদ, সাংবাদিক, কবি-সাহিত্যিক, চলচ্চিত্র পরিচালক, প্রযোজক, অভিনেতা, অভিনেত্রীদের সাধারনত জুরি বোর্ডের সদস্য হিসেবে নির্বাচিত করা হয়।
একের পর এক লেখক-প্রকাশক হত্যা এবং তাদের ওপর হামলার প্রতিবাদের ভাষা হিসেবে নিজের পাওয়া বাংলাদেশ চলচ্চিত্র সাংবাদিক সমিতির দেওয়া পুরস্কার ফিরিয়ে দেওয়ার ঘোষণা দেন কবি ও লেখক বরকতউল্লাহ মারুফ। হুমায়ুন আহমেদ রচিত উপন্যাস অবলম্বনে মোরশেদুল ইসলাম পরিচালিত প্রিয়তমেষু চলচ্চিত্রের চিত্রনাট্য লেখার জন্য এই পুরস্কার পেয়েছিলেন মারুফ বরকত। ৩ 
