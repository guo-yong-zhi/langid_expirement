লেওনার্দো বোনুচ্চি  হলেন একজন ইতালীয় পেশাদার ফুটবল খেলোয়াড়। তিনি বর্তমানে ইতালির পেশাদার ফুটবল লীগের শীর্ষ স্তর সেরিয়ে আ-এর ক্লাব ইয়ুভেন্তুস এবং ইতালি জাতীয় দলের হয়ে রক্ষণভাগের খেলোয়াড় হিসেবে খেলেন। তিনি মূলত কেন্দ্রীয় রক্ষণভাগের খেলোয়াড় হিসেবে খেলে থাকেন।
২০১০ সালে, বোনুচ্চি ইতালির হয়ে আন্তর্জাতিক পর্যায়ে অভিষেক করেছেন; ইতালির জার্সি গায়ে তিনি এপর্যন্ত ১০১ ম্যাচে ৭টি গোল করেছেন। তিনি ইতালির হয়ে এপর্যন্ত ২টি ফিফা বিশ্বকাপ  এবং ২টি উয়েফা ইউরোপীয় চ্যাম্পিয়নশিপে  অংশগ্রহণ করেছেন, যার মধ্যে ২০১২ সালে চেজারে প্রানদেল্লির অধীনে উয়েফা ইউরোপীয় চ্যাম্পিয়নশিপের রানার-আপ হয়েছেন।
ব্যক্তিগতভাবে, বোনুচ্চি বেশ কিছু পুরস্কার জয়লাভ করেছেন, যার মধ্যে ২০১৫–১৬ মৌসুমে সেরিয়ে আ বর্ষসেরা ফুটবলারের পুরস্কার জয় অন্যতম। দলগতভাবে, বোনুচ্চি এপর্যন্ত ২০টি শিরোপা জয়লাভ করেছেন, যার মধ্যে ৩টি ইন্টার মিলানের হয়ে এবং ১৭টি ইয়ুভেন্তুসের হয়ে জয়লাভ করেছেন।
লেওনার্দো বোনুচ্চি ১৯৮৭ সালের ১লা মে তারিখে ইতালির ভিতের্বোয় জন্মগ্রহণ করেছেন এবং সেখানেই তার শৈশব অতিবাহিত করেছেন।
