ওস্কার দোস সান্তোস এম্বোয়াবা জুনিয়র  হলেন একজন ব্রাজিলীয় পেশাদার ফুটবল খেলোয়াড়। তিনি বর্তমানে ব্রাজিলীয় ক্লাব সাংহাই পোর্ট এবং ব্রাজিল জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত আক্রমণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলেন।
১৯৯৮–৯৯ মৌসুমে, ব্রাজিলীয় ফুটবল ক্লাব উনিয়াও আগ্রিকোলা বারবারেন্সের যুব পর্যায়ের হয়ে খেলার মাধ্যমে ওস্কার ফুটবল জগতে প্রবেশ করেছেন এবং পরবর্তীকালে সাও পাওলোর যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০০৮ সালে, ব্রাজিলীয় ক্লাব সাও পাওলোর মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; সাও পাওলোর হয়ে ২ মৌসুমে ১১ ম্যাচে অংশগ্রহণ করার পর ২০১০ সালে তিনি প্রায় ৬ মিলিয়ন ইউরোর বিনিময়ে ব্রাজিলীয় ক্লাব ইন্তেরনাসিওনালে যোগদান করেছেন। ৪  ইন্তেরনাসিওনালে ৩ মৌসুম অতিবাহিত করার পর প্রায় ৩২ মিলিয়ন ইউরোর বিনিময়ে ইংরেজ ক্লাব চেলসির সাথে চুক্তি স্বাক্ষর করেছেন, যেখানে তিনি সকল প্রতিযোগিতায় ২০৩ ম্যাচে ৩৮টি গোল করেছেন। ২০১৭ সালে, তিনি প্রায় ৬০ মিলিয়ন ইউরোর বিনিময়ে চেলসি হতে চীনা ক্লাব সাংহাই পোর্টে যোগদান করেছেন।
২০১১ সালে, ওস্কার ব্রাজিল অনূর্ধ্ব-২০ দলের হয়ে ব্রাজিলের বয়সভিত্তিক পর্যায়ে অভিষেক করেছিলেন। প্রায় ১ বছর যাবত ব্রাজিলের বয়সভিত্তিক দলের হয়ে খেলার পর, তিনি ২০১১ সালে ব্রাজিলের হয়ে আন্তর্জাতিক পর্যায়ে অভিষেক করেছেন; ব্রাজিলের জার্সি গায়ে তিনি এপর্যন্ত ৪৮ ম্যাচে ১২টি গোল করেছেন।
ওস্কার দোস সান্তোস এম্বোয়াবা জুনিয়র ১৯৯১ সালের ৯ই সেপ্টেম্বর তারিখে ব্রাজিলের আমেরিকানায় জন্মগ্রহণ করেছেন এবং সেখানেই তার শৈশব অতিবাহিত করেছেন।
ওস্কার ব্রাজিল অনূর্ধ্ব-২০ এবং ব্রাজিল অনূর্ধ্ব-২৩ দলের হয়ে খেলার মাধ্যমে ব্রাজিলের প্রতিনিধিত্ব করেছেন।
২০১১ সালের ১৫ই সেপ্টেম্বর তারিখে, ২০ বছর ও ৬ দিন বয়সে, ডান পায়ে ফুটবল খেলায় পারদর্শী ওস্কার আর্জেন্টিনার বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ব্রাজিলের হয়ে অভিষেক করেছেন। ৫  ৬  উক্ত ম্যাচের ৬৩তম মিনিটে মধ্যমাঠের খেলোয়াড় রেনাতো আব্রেউয়ের বদলি খেলোয়াড় হিসেবে তিনি মাঠে প্রবেশ করেছিলেন; ৭   ম্যাচটি ব্রাজিল ০–০ গোলে ড্র করেছিল। ৮  ব্রাজিলের হয়ে অভিষেকের বছরে ওস্কার সর্বমোট ২ ম্যাচে অংশগ্রহণ করেছেন।
