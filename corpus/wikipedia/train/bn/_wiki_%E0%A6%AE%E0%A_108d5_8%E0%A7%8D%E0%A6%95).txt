মুরাদ পাশা মসজিদ  হলো উসমানীয় যুগের প্রথম দিকের একটি মসজিদ ও সমাধিসৌধ, যা সিরিয়ার দামেস্কের আল-মাঈদান কোয়ার্টারের সুওয়েকা সেক্টরে অবস্থিত। মুরাদ পাশার নামে এই মসজিদের নামকরণ করা হয়, যিনি ১৫৬৮ থেকে ১৫৬৯ সাল পর্যন্ত দামেস্কের উসমানীয় গভর্নর  হিসেবে দায়িত্ব পালন করেন। মসজিদটি ১৫৬৮ সালে নির্মিত হয়। ১  এটি নকশবন্দি মসজিদ  নামেও পরিচিত। ২ 
মসজিদটি আরব অঞ্চলে প্রচলিত স্থাপত্যশৈলীর পরিবর্তে, উসমানীয় স্থাপত্যশৈলীর আদলে নির্মিত। এটি দামেস্কের তেক্কিয়া মসজিদ ও দারভিশ পাশা মসজিদসহ অন্যান্য উসমানীয় যুগের মসজিদগুলোর সাথে সাদৃশ্যপূর্ণ। ১  মসজিদের দেয়াল পর্যায়ক্রমে সাদা ও কালো পাথর ব্যবহার করে নির্মাণ করা হয়। ৩  এটি একটি বড় প্রাঙ্গণকে  ঘিরে নির্মিত, যেখানে ওযুর জন্য ব্যবহৃত একটি বিস্তৃত ফোয়ারা রয়েছে। প্রাঙ্গণটি কয়েকটি গম্বুজযুক্ত ক্ষুদ্র কক্ষ  দিয়ে বেষ্টিত, যেগুলো মসজিদের শিক্ষার্থী ও পণ্ডিতদের শয়ন কক্ষ হিসেবে ব্যবহৃত হতো। কাঠামোর দেয়াল বিস্তৃত কাশানি টালি দিয়ে সজ্জিত। অভ্যন্তরীণ আয়তাকার প্রার্থনা কক্ষটির ছাদে সাধারণ উসমানীয় শৈলীতে তৈরি, সীসা দিয়ে আবৃত একটি গম্বুজ রয়েছে। ২  এর ষড়ভুজ আকৃতির মিনারটি বৈশিষ্ট্যপূর্ণ। ১  মসজিদটির এক কোণে সমাধিসৌধ অবস্থিত, যেখানে মুরাদ পাশাকে সমাধিস্থ করা হয়। মসজিদের প্রধান প্রবেশদ্বারে কুফিক শিলালিপি রয়েছে। এই শিলালিপিতে মসজিদের নির্মাণ তারিখ ও এর পৃষ্ঠপোষকের নাম উল্লেখ আছে। ৩ 
