জৈন্তিয়া বাংলাদেশের একটি প্রাচীন স্বাধীন ও সমৃদ্ধশালী নারী রাজ্য হিসেবে পরিচিত।  একে বিশ্বের সর্ব প্রথম নারী রাজ্য বলে ধারণা করা হয়। ১  অচ্যূতচরণ চৌধুরী জৈন্তিয়া রাজ্যকে মহাভারত সময় কালের বলে বর্ণনা দিয়েছেন। মহাভারত সময় কালে জয়ন্তীয়া রাজ্যের অধীশ্বরী ছিলেন প্রমীলা। মহাভারত ও অন্যান্য শাস্ত্র গ্রন্থের বরাতে বলা হয়; কুরুক্ষেত্রের যুদ্ধ বিবরণীতে মহাবীর অর্জুনের স্ত্রী রাজ্য গমনের যে বর্ণনা পাওয়া যায় তাহা এই জয়ন্তীয়া রাজ্য। মহাবীর অর্জুন যধিষ্টরের "অশ্ব মেধযজ্ঞে" জয়ন্তীয়া রাজ্যে এসেছিলেন। বীর নারী প্রমীলা কর্তৃক অশ্ব মেধ বেঁধে রাখার কারণ অর্জুনের সাথে রাণীর যুদ্ধ সংঘটিত হয়। অবশেষে জয়ন্তীয়া রাণী অর্জুনের কাছে পরাজিত হলে অর্জুনের সাথে তার বিবাহ হয় এবং জয়ন্তীয়া জয়ের পরে বীর অর্জুন তথা হতে মণিপুর রাজ্যে গিয়েছিলেন। উক্ত ঘটনার পর দীর্ঘকাল যাবত জয়ন্তীয়া হিন্দু রাজাদের দ্বারা শাসিত হতো। এগার'শ শতকে জয়ন্তীয়ায় কামদেব নামে অধীপতির রাজত্বের উল্লেখ পাওয়া যায়। ২ 
