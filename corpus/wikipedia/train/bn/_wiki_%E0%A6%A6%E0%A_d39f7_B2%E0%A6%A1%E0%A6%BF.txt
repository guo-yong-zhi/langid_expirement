দ্য ব্রডওয়ে মেলডি  হল ১৯২৯ সালের মার্কিন সঙ্গীতধর্মী চলচ্চিত্র। ছবিটি পরিচালনা করেন হ্যারি বিউমন্ট এবং মেট্রো-গোল্ডউইন-মেয়ার-এর ব্যানারে প্রযোজনা করেন আরভিং থালবার্গ। এডমুন্ড গোল্ডিংয়ের গল্প অবলম্বনে চলচ্চিত্রটির চিত্রনাট্য রচনা করেন নরমান হিউস্টন ও জেমস গ্লিসন। মূল সঙ্গীতের সুর করেন আর্থার ফ্রিড ও নাসিও হার্ব ব্রাউন। এটি মেট্রো-গোল্ডউইন-মেয়ার প্রযোজিত প্রথম সঙ্গীতধর্মী চলচ্চিত্র এবং হলিউডের প্রথম সবাক সঙ্গীতধর্মী চলচ্চিত্র। এটি টেকনিকালার দৃশ্য সংবলিত প্রথম দিকের সঙ্গীতধর্মী চলচ্চিত্রের একটি।
চলচ্চিত্রটি ১৯২৯ সালের ১লা ফেব্রুয়ারি গ্রম্যান্‌স চাইনিজ থিয়েটার মুক্তি দেওয়া হয় এবং ১২ই জুন মার্কিন যুক্তরাষ্ট্রে মুক্তি পায়। ছবিটি ২য় একাডেমি পুরস্কার আয়োজনে শ্রেষ্ঠ চলচ্চিত্র বিভাগে পুরস্কৃত হয়। এটি একাডেমি পুরস্কার প্রাপ্ত প্রথম সবাক চলচ্চিত্র।
