নিল ট্রেভর ব্রুম  ক্যান্টারবারির ক্রাইস্টচার্চে জন্মগ্রহণকারী নিউজিল্যান্ডীয় ক্রিকেটার। নিউজিল্যান্ড ক্রিকেট দলের অন্যতম সদস্য নিল ব্রুম মূলতঃ মাঝারি সারির ব্যাটসম্যান। ডানহাতে ব্যাটিংয়ের পাশাপাশি ডানহাতে মিডিয়াম বোলিং করে থাকেন। ঘরোয়া ক্রিকেটে ওতাগো ভোল্টস ও ক্যান্টারবারি দলের প্রতিনিধিত্ব করেছেন। তার বিশেষত্ব হচ্ছে বলকে মাঠের বাইরে ফেলে দলকে দ্রুত রান সংগ্রহে সহায়তা করা।
২০০২ থেকে ২০০৫ সালের মধ্যে ওতাগো ভোল্টস ও ক্যান্টারবারি দলে খেলেছেন। ২০১৫ সালের গ্রীষ্মে প্রায় একদশককাল ডুনেডিনে অবস্থানের পর ক্যান্টারবারি দলে খেলার জন্য চুক্তিবদ্ধ হন। সেখানে তিনি পরিবারসহ চলে আসবেন। ২০০৫-০৬ মৌসুম থেকে ওতাগো ভোল্টসে নয় মৌসুম অতিক্রান্ত করেন।
প্রথম-শ্রেণীর ক্রিকেটে ৭৭ খেলায় ৪১.৫৯ গড়ে ৪,৬১৭ রান সংগ্রহ করেন। তন্মধ্যে ১২ সেঞ্চুরি করেন তিনি। ২০১৩ সালে জয়পুরে অনুষ্ঠিত চ্যাম্পিয়ন্স লীগে পার্থ স্কর্চার্সের বিপক্ষে অবিস্মরণীয় সেঞ্চুরি করেছিলেন। ১  ক্যান্টারবারি উইজার্ডের পক্ষে প্রথমবারের মতো প্রথম-শ্রেণীর ক্রিকেটে অংশগ্রহণের পর শততম প্রথম-শ্রেণীর ক্রিকেটে অংশগ্রহণ করবেন।
২০০৮-০৯ মৌসুমে নিউজিল্যান্ডের একদিনের দলে অন্তর্ভুক্ত হন। অকল্যান্ডের ইডেন পার্কে সফরকারী ওয়েস্ট ইন্ডিজ দলের বিপক্ষে অনুষ্ঠিত চতুর্থ একদিনের আন্তর্জাতিকে তার অভিষেক ঘটে। ফেব্রুয়ারি, ২০০৯ সালে অস্ট্রেলিয়ায় অনুষ্ঠিত চ্যাপেল-হ্যাডলি ট্রফিতে খেলার জন্য মনোনীত হন। সিরিজের প্রথম ওডিআইয়ে মাইকেল ক্লার্কের বলে তিনি ভুলবশতঃ আম্পায়ার কর্তৃক আউট হন। কিন্তু ভিডিওতে দেখা যায় যে, উইকেট-কিপার ব্রাড হাড্ডিন গ্লাভসে বেইল তুলে নিয়েছেন।
