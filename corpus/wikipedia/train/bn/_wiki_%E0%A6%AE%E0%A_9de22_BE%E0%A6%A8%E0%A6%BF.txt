মারিয়াম তওজানি  একজন মরক্কীয় চলচ্চিত্র নির্মাতা, চিত্রনাট্যকার এবং অভিনেত্রী। ১  তিনি আদম চলচ্চিত্রের পরিচালক হিসেবে সমধিক পরিচিত। ২  ৩ 
মারিয়াম ১৯৮০ সালের ১৮ জুলাই মরক্কোর তানজাহে জন্মগ্রহণ করেন। ২০০৩ সালে তিনি লন্ডন থেকে মিডিয়া কমিউনিকেশন ও সাংবাদিকতায় স্নাতকোত্তর ডিগ্রি অর্জন করেন। এরপর তিনি সাংবাদিকতার মাধ্যমে কর্মজীবন শুরু করেন, যেখানে তার আগ্রহের বিষয় ছিল চলচ্চিত্র। ৪  পরবর্তীতে তিনি চলচ্চিত্র অঙ্গনে প্রবেশ করেন। ব্যক্তিগত জীবনে তিনি ফরাসি-মরক্কীয় চলচ্চিত্র নির্মাতা নাবিল আয়ুশের সাথে বিবাহ বন্ধনে আবদ্ধ আছেন। ২ 
প্রথমদিকে মারিয়াম মূলত চিত্রনাট্যকার হিসাবে কাজ করতেন এবং এর পাশাপাশি কয়েকটি স্বল্প দৈর্ঘ্য ও প্রামাণ্য চলচ্চিত্র পরিচালনা করেছিলেন। ২০১১ সালে তিনি কোয়ান্ড ইলস ডর্মেন্ট নামক একটি স্বল্প দৈর্ঘ্য চলচ্চিত্র পরিচালনা করেন। এটি হুশকা আন্তর্জাতিক চলচ্চিত্র উৎসবে বিশেষ জুরির পুরস্কার সহ সর্বমোট ১৭টি পুরস্কার অর্জন করে। ৪  তারপর, ২০১৪ সালে তিনি তার প্রথম প্রামাণ্য চলচ্চিত্র সস মা পিউ ভিইলে পরিচালনা করেন। মরক্কোতে বেশ জনপ্রিয়তা লাভ করা এই সিনেমাটিতে মরক্কোথে পতিতাবৃত্তির বিষয়টি তুলে ধরা হয়েছে। এই প্রামাণ্য চিত্রে সাফল্যে লাভ করায় তিনি এটিকে ফিচার ফিল্মে পরিণত করেন, যা ২০১৫ সালে মাচ লাভড শিরোনামে মুক্তি পায়। উক্ত চলচ্চিত্রটিতে তিনি স্ক্রিপ্ট তৈরির দায়িত্ব পালন করেন এবং তার স্বামী নাবিল আয়ুশ চলচ্চিত্রটি পরিচালনা করেন। ২ 
২০১৫ সালের শেষের দিকে তিনি তার দ্বিতীয় স্বল্প দৈর্ঘ্য চলচ্চিত্র আয়া ভেলা লা প্লাজ পরিচালনা করেন। এই চলচ্চিত্রটিতে তিনি আরেকটি সামাজিক অনাচার ফুটিয়ে তুলেছেন, সেটি হল গৃহকর্মী শিশুদের উপর নির্যাতন। ৫ 
২০১৭ সালে, তিনি তার স্বামী, পরিচালক নাবিল আয়ুশের সাথে রাজিয়া চলচ্চিত্রটি রচনা করেন। এর পাশাপাশি এ চলচ্চিত্রের প্রধান চরিত্র 'সালিমা' হিসেবে অভিনয়ও করেন তিনি। ৬  তারপর, ২০১৯ সালে, মারিয়াম তার প্রথম ফিচার চলচ্চিত্র আদম পরিচালনা করেন। ৭  চলচ্চিত্রটি আন সার্টেইন রিগার্ড বিভাগে কান চলচ্চিত্র উৎসবের জন্য নির্বাচিত হয়। ৮  এছাড়াও এটি কুইর পাম অ্যাওয়ার্ড এবং ১২ তম ফেস্টিভ্যাল ইন্টারন্যাশনাল ডু ফিল্ম ফ্রান্সফোন দে নমুরে অংশগ্রহণ করে। এটি ৯২ তম একাডেমি পুরস্কার সেরা আন্তর্জাতিক ফিচার ফিল্ম বিভাগে অংশগ্রহণের জন্য মরক্কো থেকে নির্বাচিত হলেও চূড়ান্ত মনোনয়ন লাভ করতে ব্যর্থ হয়। ৯  ১০  একই বছর তিনি একাডেমি অফ অস্কারের সদস্য পদ লাভ করেন। ২  ১১ 
