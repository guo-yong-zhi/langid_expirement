পবন কুমার চামলিং  হলেন একজন সিকিমি-বংশোদ্ভূত ভারতীয় রাজনীতিবিদ। তিনি ভারতের সিকিম রাজ্যের ৫ম তথা বর্তমান মুখ্যমন্ত্রী। ১  ২  পবন কুমার চামলিং হলেন সিকিম ডেমোক্রেটিক ফ্রন্টের প্রতিষ্ঠাতা-সভাপতি। ৩  এই দলটি ১৯৯৪ সাল থেকে একটানা পাঁচ বার নির্বাচিত হয়ে এই রাজ্যে ক্ষমতায় আসীন রয়েছে। ৪ 
বর্তমানে চামলিং ভারতীয় প্রজাতন্ত্রের দীর্ঘতম মেয়াদে রাজ্যশাসনকারী মুখ্যমন্ত্রী। ৫  সিকিম ডেমোক্রেটিক ফ্রন্ট প্রতিষ্ঠার আগে ১৯৮৯ থেকে ১৯৯২ সাল পর্যন্ত তিনি নর বাহাদুর ভাণ্ডারীর ক্যাবিনেটে শিল্প, তথ্য ও জনসংযোগ মন্ত্রীর দায়িত্ব পালন করেছিলেন।
দক্ষিণ সিকিমের ইয়ানগঙে চামলিং জন্মগ্রহণ করেন। তার বাবার নাম আশবাহাদুর চামলিং ও মায়ের নাম আশারানি চামলিং। চামলিং একজন সাহিত্যিকও বটে। তিনি পবন চামলিং কিরণ ছদ্মনামে নেপালি ভাষায় সাহিত্যচর্চা করেন। ২০১০ সালে সিকিম সাহিত্য পরিষদ তাকে ভানু পুরস্কারে ভূষিত করে। পবন কুমার চামলিং আট সন্তানের জনক। তার চার পুত্র ও চার কন্যা বর্তমান। ৬ 
১৯৮২ সালে পবন কুমার চামলিং ইয়ানগং গ্রাম পঞ্চায়েতের প্রধান নির্বাচিত হন। এরপর ১৯৮৫ সালে তিনি প্রথম সিকিম বিধানসভায় নির্বাচিত হয়েছিলেন। ডামথাং বিধানসভা কেন্দ্র থেকে দ্বিতীয়বার নির্বাচিত হওয়ার পর ১৯৮৯ থেকে ১৯৯২ সাল পর্যন্ত নর বাহাদুর ভাণ্ডারীর ক্যাবিনেট শিল্প, তথ্য ও জনসংযোগ মন্ত্রীর দায়িত্ব পালন করেন। তারপর সিকিমে কিছুকাল রাজনৈতিক অস্থিরতার পর ১৯৯৩ সালের ৪ মে চামলিং সিকিম ডেমোক্রেটিক ফ্রন্ট প্রতিষ্ঠা করেন।
পশ্চিমবঙ্গের প্রাক্তন মুখ্যমন্ত্রী জ্যোতি বসু ছাড়া চামলিংই ভারতের একমাত্র মুখ্যমন্ত্রী যিনি একটানা পাঁচবার রাজ্যে সরকার গঠন করেছেন। ৭  তার দল সিকিম ডেমোক্রেটিক ফ্রন্ট ১৯৯৪, ১৯৯৯, ২০০৪, ২০০৯ ও ২০১৪ সালের সিকিম বিধানসভা নির্বাচনে জয় লাভ করে। ১৯৯৪ সালের বিধানসভা নির্বাচনেই প্রথম তার দল সিকিমে ক্ষমতায় আসীন হয়। উন্নয়নমূলক কাজকর্ম ও শান্তিরক্ষার জন্য সিকিমে তার জনপ্রিয়তা উত্তরোত্তর বৃদ্ধি পেতে থাকে। ২০০৯ সালের বিধানসভা নির্বাচনে তার দল সিকিম বিধানসভার ৩২টি আসনের সবগুলিতেই জয় লাভ করেছিল।
দীর্ঘতম মেয়াদের ভারতীয় মুখ্যমন্ত্রী
