ইউরোপ মহাদেশের দক্ষিণ অংশটিকে দক্ষিণ ইউরোপ বলে। এটিকে অনেক সময় ভূমধ্যসাগরীয় ইউরোপ নামেও ডাকা হয়। ভৌগোলিক, অর্থনৈতিক ও সাংস্কৃতিক দৃষ্টিকোণ থেকে দক্ষিণ ইউরোপের একাধিক সংজ্ঞা দেওয়া সম্ভব। তবে বেশির ভাগ সংজ্ঞাতে দক্ষিণ ও পূর্ব স্পেন, দক্ষিণ ফ্রান্স, ইতালি, প্রাক্তন যুগোস্লাভিয়ার আড্রিয়াটিক সাগর উপকূল, আলবেনিয়া, গ্রিস এবং ইউরোপীয় তুরস্কের পূর্ব থ্রাকে অঞ্চলটিকে অন্তর্ভুক্ত করা হয়; পর্তুগাল ভূমধ্যসাগরের উপকূলবর্তী না হলেও এই দেশটিকেও দক্ষিণ ইউরোপের অংশ গণ্য করা হয়। ১ 
এছাড়া ভূমধ্যসাগরের মধ্যে অবস্থিত কর্সিকা দ্বীপ, সার্দিনিয়া দ্বীপ, সিসিলি দ্বীপ, ক্রিট দ্বীপ, বালেয়ারীয় দ্বীপপুঞ্জ এবং দ্বীপরাষ্ট্র সাইপ্রাস ও মাল্টাকেও দক্ষিণ ইউরোপের অংশ হিসেবে গণ্য করা হয়।
