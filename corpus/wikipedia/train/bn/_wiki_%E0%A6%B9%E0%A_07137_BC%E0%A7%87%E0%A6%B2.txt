হ্যাটি ম্যাকড্যানিয়েল  ছিলেন একজন মার্কিন অভিনেত্রী, গায়িকা-গীতিকার ও কৌতুকাভিনেত্রী। তিনি গন উইথ দ্য উইন্ড  চলচ্চিত্রে "মামি" চরিত্রে অভিনয়ের জন্য সর্বাধিক পরিচিত। এই চরিত্রে অভিনয় করে তিনি শ্রেষ্ঠ পার্শ্ব অভিনেত্রীর জন্য একাডেমি পুরস্কার অর্জন করেন। তিনি প্রথম আফ্রো-মার্কিন অভিনয়শিল্পী হিসেবে একাডেমি পুরস্কার লাভ করেন। ১  ২ 
চলচ্চিত্রে অভিনয়ের পাশাপাশি তিনি বেতারে ও টেলিভিশনে কাজ করেছেন। তিনি প্রথম কৃষ্ণাঙ্গ নারী হিসেবে মার্কিন যুক্তরাষ্ট্রের বেতার গান গেয়েছেন। ৩  তিনি তিন শতাধিক চলচ্চিত্রে অভিনয় করেছেন, কিন্তু ৮০ বা তার কিছু বেশি চলচ্চিত্রে তার নাম পর্দায় প্রদর্শিত হয়েছে।
হলিউড ওয়াক অব ফেমে ম্যাকড্যানিয়েলের নামাঙ্কিত দুটি তারকা রয়েছে, প্রথমটি বেতারে তার অবদানের জন্য ৬৯৩৩ হলিউড বলেভার্ডে এবং অপরটি চলচ্চিত্রে অভিনয়ের জন্য ১৭১৯ ভাইন স্ট্রিটে অবস্থিত। ১৯৭৫ সালে ব্ল্যাক ফিল্মমেকার্স হল অব ফেমে তার নাম অন্তর্ভুক্ত করা হয় এবং ২০০৬ সালে প্রথম কৃষ্ণাঙ্গ অস্কার বিজয়ী হিসেবে তার সম্মানার্থে মার্কিন যুক্তরাষ্ট্রের ডাকটিকেট উন্মুক্ত করা হয়। ৪ 
ম্যাকড্যানিয়েল ১৮৯৩ সালের ১০ই জুন ডেনভারে জন্মগ্রহণ করেন। তিনি তার পিতামাতার ১৩ সন্তানের মধ্যে সর্বকনিষ্ঠ। ৫  ৬  তার মাতা সুজান হোলবার্ট  একজন গসপেল সঙ্গীতশিল্পী ছিলেন এবং তার পিতা হেনরি ম্যাকড্যানিয়েল  ১২২তম মার্কিন কৃষ্ণাঙ্গ সৈন্যদলের হয়ে গৃহযুদ্ধে অংশগ্রহণ করেন। ১৯০০ সালে তাদের পরিবার কলোরাডোয় চলে যায়, সেখানে প্রথমে ফোর্ট কলিন্সে ও পরে ডেনভারে বসবাস করে। ম্যাকড্যানিয়েল ১৯০৮ থেকে ১৯১০ পর্যন্ত ডেনভার ইস্ট হাই স্কুলে পড়াশোনা করেন। ১৯০৮ সালে তিনি উইমেন্স ক্রিশ্চিয়ান টেম্পারেন্স ইউনিয়নের পৃষ্ঠপোষকতায় আয়োজিত আবৃতি প্রতিযোগিতায় অংশগ্রহণ করেন এবং প্রথম স্থান অর্জন করেন। তার ভাই স্যাম ম্যাকড্যানিয়েল  হেভেনলি ডেজ-এ বাটলার চরিত্রে অভিনয় করেন। ৭  তার বোন ইটা ম্যাকড্যানিয়েলও একজন অভিনেত্রী। ৮ 
