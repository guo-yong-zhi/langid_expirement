Ernesto Guevara , melio cognoscite como Che Guevara , El Che, o simplemente Che, esseva un revolutionario marxista argentin, doctor, autor, guerrillero, theorista militar, e persona importante del Revolution cuban. Post su morte, su visage stilisate deveniva un symbolo contracultural ubique, e un insignia global in cultura popular.
Ut juvene studente medic, Guevara viagiava trans America Latin, e esseva transformate per le paupertate endemic que ille incontrava. Su experientias e observationes in iste viages le causava creder que le inequalitates economic del region esseva un resultato de capitalismo, monopolios, neocolonialismo, e imperialismo, con un sol remedio: revolution mundial. Iste credo le duceva al activismo pro le reformas social in Guatemala e su presidente Jacobo Arbenz Guzm√°n, cuje sequente subversion, adjutate per le CIA, solidificava le ideologia radical de Guevara. Postea, quando ille habitava in le Citate de Mexico, ille esseva introducite a Raul e Fidel Castro, se univa a lor "movimento 26 de junio", e invadeva Cuba a bordo del Granma con le intention de subverter le dictator cuban Fulgencio Batista . Guevara tosto se faceva prominente in le insurrection, esseva promovite al secunde position le plus importante del commando, e jocava un rolo central in le duo annos del campania de guerrilla que deponeva le regime repressive de Batista.
Post le Revolution cuban, Guevara habeva plure functiones significante in le nove governo. Ille revideva le appellos e le executiones de illes condamnate per crimines de guerra, initiava reformas agrari como ministro del industria, serviva como presidente del banca national e director instructional pro le fortias armate de Cuba, e viagiava trans le mundo ut diplomatico in favor del socialismo cuban. Iste positiones le faceva prender un rolo central in le formation del fortias del militia qui repulsava le invasion del Baia de Porcos, e in le importation de rocchettas ballistic nuclear sovietic que precipitava le crise del missiles cuban in 1962. Ultra su rolos in le governamento de Cuba, ille etiam esseva un autor e diarista prolific, scribente un manual seminal re le "guerrillismo", e un memoria re su viage juvene per motorcyclo al transverso de America del Sud . Guevara quitava Cuba in 1965 pro incitar revolutiones communista; primo sin successo in Congo-Kinshasa e postea in Bolivia, ubi ille esseva captivate per le fortias armate de Bolivia  e executate.
Guevara esse e reverite e odiate, polarisate in le cultura popular in plure biographias, memorias, essayos, documentationes, cantos, e films. Ille esseva nominate per le magazin Time como un del 100 personas le plus influente del seculo 20.
