Piet Cleij  esseva un interlinguista e lexicographo nederlandese, autor del dictionarios fundamental "Dictionario Interlingua-Nederlandese" e "Dictionario Nederlandese-Interlingua".
Ille nasceva in Groningen in le parte nord de Nederland. Ci ille frequentava le schola secundari inter 1940 e 1945 durante le Secunde Guerra Mundial studiante germano, anglese e francese, geographia, historia, biologia, physica e chimia, e mathematica.
Primemente ille laborava duo annos in un laboratorio de un grande fabrica chimic ma postea ille sequeva un curso rapide pro devenir instructor de schola elementari. Post studios specialisate de francese ille terminava su carriera professional per un periodo de 16 annos como professor de francese e del litteratura francese in le lyceo de Baarn.
Su interesse pro linguas auxiliar veniva in 1945, quando ille adhereva al club de esperantistas in Groningen. Le lectura in 1952 del libro "Vijf Kunsttalen"  per doctor Manders le aperiva le oculos, e ille quitava omne su labores pro esperanto  e deveniva occidentalista. Ma le Occidental-Union dispareva poco a poco, e in 1989 un littera ab Frits Goudkuil – gerente del Servicio de Libros UMI – le reactivava. Piet Cleij deveniva membro del UMI e collaborava in le fundation del Societate "Interlingua-Nederland" in 1990, ubi ille recoperira le carga de vice-presidente usque a su morte. In le mesme anno ille initia a rediger le "Voce de Interlingua".
Jam al conferentia de interlingua in Heino, 1989, Piet Cleij durante un participation de un singule die enthusiasmava le participantes per su energia e su presentation de un traduction in nederlandese del grande dictionario interlingua-anglese . Iste labor continuava usque al ultime annos de su vita, con le continue adjunction de nove parolas e expressiones. Le editiones le plus recente del dictionarios interlingua-nederlandese e nederlandese-interlingua comprehende respectivemente quasi 51.000 e 144.000 terminos.
Solmente duo annos post su "apparentia", Piet Cleij esseva eligite secretario general del Union Mundial pro Interlingua al conferentia de interlingua in Helsingborg, Svedia, in julio 1991. Su appunctation ha addite nove vita al organisation international de interlingua, e ille ha prendite parte in un reforma del structura con un consilio executive e un consilio general. Le UMI ha fortificate su position e ha devenite un organisation international capturante le attention in foros global.
Piet Cleij fundava le Commission Linguistic, cuje organisator in le initio esseva ille,  e in ultra establiva le Fundo pro Europa Oriental al fin de supportar le labor pro interlingua in Europa del Est.
In le retalios de tempore ille dava libere curso a su grande passion – photographar –, lo que le participantes del conferentias de interlingua de ille annos sape multo ben. Post cata conferentia un serie de dense inveloppes con photos blanc-nigre esseva expedite ab Bilthoven.
Ille anque habeva grande interesse in sport, specialmente in le patination de velocitate. Usque al anno 2000 ille ha functionate durante 32 annos in le direction, i.a. como presidente, de un club de patinatores de velocitate in su region.
In 2005, post un maritage de 53 annos, Piet Cleij perdeva su sposa. Illes habeva tres filios e un filia.
