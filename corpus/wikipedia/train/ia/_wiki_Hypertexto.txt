 
In informatica, un systema de hypertexto se destina a exhibir information que contine referentias  a altere informationes in le systema, e a publicar, actualisar e recercar facilemente le information. Le systema de hypertexto le plus notori es le World Wide Web.
Probabilemente le prime description del idea appareva in 1945, quando Vannevar Bush scribeva un articulo in The Atlantic Monthly intitulate "As We May Think", super un dispositivo futuristic que ille denominava "Memex". Ille describeva le dispositivo como electronicamente ligate a un bibliotheca e capace de exhibir libros e films del bibliotheca, e ulteriormente capace de sequer automaticamente referentias de istes al obras referite.
Le informatico Ted Nelson cuneava le termino "hypertexto" in 1965. Le travalio de Nelson e multe altere systemas de hypertexto primordial como le NLS de Douglas Engelbart e le popular application HyperCard impacchettate con le computator Macintosh de Apple esseva subito eclipsate per le successo del World Wide Web de Tim Berners-Lee, ben que iste careva multe functionalitates presente in le systemas anterior.
