Le puma nord-american 1  o cuguar nord-american  es un subspecie de puma que se distribue desde le sud-west de Canada usque al nord de Nicaragua. 
Le pumas nord-american se alimenta de grande herbivoros, rodentes, primates, armadillos, aves, pisces, reptiles, amphibios e insectos. Occasionalmente illos mesmo attacca animales domestic. Illos pote abatter predas de usque a 500 kg. Alces e wapitis es lor predas le plus grande. In le forestes del nord-west, le wapiti es le base de lor alimentation, sequite per le cervo mulo; in le Montanias Roccose illos se alimenta principalmente de oves Bighorn, sequite per marmottas; sur le costa del Pacifico le procyones son lor preda favorite, sequite per phocas commun e cervos mulo; in le sud de Florida illos ha le porco salvage como principal fonte de alimento, sequite per armadillos; in le desertos del sud del Statos Unite e nord de Mexico le cervo mulo es lor preda preferite, sequite per lepores e conilios; in le junglas del sud le cervo a cauda blanc es lor preda le plus consumite, sequite per agutis e un grande varietate de primates.
Capace de currer a 60 km/h e saltar 6 metros horizontalmente e 3 metros verticalmente, le puma es un predator de imboscada. Illo se approxima a su preda, 5 metros de distantia como maximo, lo perseque in sprints curte e finalmente salta super illo pro dar lo un potente morsura in le collo. Un animal adulte sole occider un cervo cata septimana o cata 2 septimanas, a exception del feminas con juvenes, que chassa cata tres dies.
Pumas coperi lor predas con terra, nive o folios o los absconde inter le arbustos pro mangiar los plus tarde. Es rar que illos se approxima a nucleos urban, ben que le pression demographic human sur le habitat traditional del specie e le manco de predas natural ha facite occurrer alcun casos.
Su situation es critic in le Statos Unite. Le puma de Wisconsin, pertinente a iste subspecie, dispareva in 1925. Precisemente le 14 de april 2008 un puma era abattite in le quartiero Roscoe de Chicago, citate proxime al stato de Wisconsin; secundo le expertos il poterea tractar se de un puma proveniente de alcun population distante, pois il non ha datos digne de fide que le specie ha retornate a popular le area.
In le est del pais le populationes de pumas pertinente al subspecie oriental ha essite tanto scarse desde le initio del 20me seculo que le 2 de martio 2011, le Servicio de Pisca e Vita Silvestre del Statos Unite  annunciava que le puma oriental es officialmente extincte. 2  Equalmente delicate es lor situation in Florida, ubi, in despecto del protection que le autoritates essaya de dar los, illos non succede a recuperar lor population que traditionalmente habita in le Everglades e que recipe historicamente le supernomine de "panthera de Florida"; solmente circa 160 exemplares vive ancora in stato salvage. Recentemente ha essite liberate alcun exemplares capturate in altere statos como mesura que pote garantir lor viabilitate in stato salvage. In le west del pais le populationes experimenta in le ultime decennios un certe recuperation. Nonobstante, illos occupa hodie solmente alcun 5% del territorio que illos habitava seculos retro.
Censos recente realisate in Canada parla de un population proxime a 850 exemplares in le area de Ontario. Isto es le population le plus numerose del pais de un total de 3.000 exemplares insimul. In le Statos Unite le population estimate al fin del annos 90 esserea proxime a 10.000 exemplares.
