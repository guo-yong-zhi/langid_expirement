 
Capoeira 1  es un arte martial, con emphase in le colpos de pede e manovras acrobatic, disveloppavate in Brasil in le 16e seculo per sclavos nigre como un maniera de confrontar lor oppressores.
Durante le seculo XVI, Portugal expediva negros del Africa Occidental como sclavos. Brasil esseva le plus grande destination del migration del sclavos trans le Atlantico . Le populationes transportate apportava lor traditiones cultural e religion al nove mundo. Le homogeneisation del populo african sub le oppression del sclavitude esseva le catalysator del capoeira. Le movimentos choreographic e le rhythmo musical connectite al capoeira lo disguisava effectivemente como un forma de dansa.
On luctava a mano libere, o con fustes o cultellos.
In le seculo XVII, bandas de capoeiristas promoveva tumultos in centros urban, como Rio de Janeiro, Salvador e Recife, provocante un forte repression policial. Le flagello deveniva un instrumento del action policial, permittente que le policieros los aggredeva sin approximar se.
Le Codice Penal de 1890 prevideva castigation corporal e exilio a illes que se dedicava al practica del capoeira.
Gradualmente le bandas de capoeiristas malfactores esseva supprimite.
In le seculo XX le capoeira ha escappate al repression policial, transmutante se in un sport e joco de habilitate, ubi le opponentes demonstra lor capacitates de attacco e defensa, sin totevia attinger se effectivemente.
Post su transformation in joco, appareva alcun variationes de capoeira, como: Angola, São Bento, jogo de dentro e jogo de fora.
Le musica es parte integral del capoeira. Illo determina le tempo e le stilo de joco que debe esser jocate in le roda. Le musica consiste de instrumentos e canto. Le cantos pote describer lo que occurre intra le roda; illos se canta in un formato de appello e responsa.
Le instrumentos es sonate in un fila denominate batteria. Le prime tres instrumentos es berimbaus, que resimila un arco  e que usa un corda de aciero e un  pro resonantia. Iste tres arcos es le berraboi , le viola  e le violinha . Altere instrumentos in le batteria es: duo tamburinos, un reco-reco, e un agogô. Le atabaque  es considerate un instrumento optional in alcun gruppos.
Le roda  es le circulo de personas intra le qual le capoeira es jocate. Illo ha le radio approximate del extension de un berimbau.
Le execution del capoeira como joco require un roda , un circulo de personas que delimita le campo in que illo se disveloppara, e le bateria, un orchestra de berimbaus e tamburinos.
Intra le roda se quatta le contendentes, silente e immobile, obediente al precepto del joco, durante que le instrumentalistas canta le canto initial. Quando le canto attinge versos specific, le capoeiristas se leva e face un circulo complete intra le roda, un detra le altere, in passos rapide. Un de illes initia le joco, applicante le prime colpo.
Tote le colpos es characteristic de lucta per approximation, in que le adversarios non se attacca, mais, mantenente distantia, liberes, illes entra in contacto solmente in le momento precise del attacco e del defensa. In special, le colpos de capoeira utilisa solmente le pedes; le manos servi como appoio al movimentos de tote le corpore.
Assi, le joco deveni un succession de fintas, un continue experimentation del guarda del opponente, plus tosto que propriemente un combatto. Le oscillation del capoeirista, accentuate per le cantos e le sonos del bateria, da al joco un apparentia de dansa.
