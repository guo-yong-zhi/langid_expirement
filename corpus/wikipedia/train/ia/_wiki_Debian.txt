 
Debian es un systema de operation libere pro computatores. Un systema de operation es le collection de programmas e utensiles qui face functionar un computator. Al centro de un systema de operation es le nucleo. Le nucleo es le plus fundamental programma in le computator: illo face tote le controlo del computator e permitte que illo initia altere programmas. Currentemente, Debian usa le nucleo Linux , un nucleo libere create initialmente per Linus Torvalds e supportate per milles de programmatores in tote le mundo. Le grande parte del utensiles qui es etiam essential pro le systema de operation veni de GNU; iste utensiles etiam es libere. Il ha etiam sub-projectos in curso pro crear distributiones de Debian con le ancian nucleo UNIX BSD, e le nucleo GNU Hurd .
Debian es un projecto de disveloppamento totalmente voluntari basate super le Internet. Il ha centos de voluntarios qui labora pro Debian. Le plus grande parte de illes es incargate de un parve numero de pacchettos de software, e es multo familiar con le software que illes pacchetta. Iste voluntarios observa un numero de regulas stricte qui governa le maniera in le qual le pacchettos debe esser assemblate. Le regulas es create cooperativemente per le Internet in listas de currero electronic.
Le philosophia del projecto importa multo a Debian. Le contracto social de Debian  promitte que Debian essera totalmente libere pro semper; Debian mesme es facite de multe parve pacchettos pro permitter modificationes facile pro diverse usos.
Le Projecto Debian esseva annunciate in 1993 per Ian Murdock e Debian 0.01 esseva publicate le 15 septembre, 1993, e le prime publication stable esseva facite in 1996.
