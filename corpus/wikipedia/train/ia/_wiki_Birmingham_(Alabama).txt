			
Birmingham es le citate le plus grande del stato de Alabama, Statos Unite de America, e es le capital del Contato de Jefferson, ben que illo include anque parte del Contato de Shelby. Secundo le censo de 2006, le population del citate esseva 229 424 habitantes. 1  Le citate constitue le nucleo de un area metropolitan note como Greater Birmingham  habitate per 1 180 206 personas, isto es circa un quarto del integre population del stato.
Birmingham esseva fundate in 1871, post le guerra civil american, como complexo industrial; illo esseva nominate in honor de Birmingham, le principal citate industrial del Regno Unite. In iste citate se disveloppava trans le annos un classe medie afro-american que totevia remaneva segregate usque le periodo del lucta pro le derectos civil in le annos 1960.
Al medietate del vintesime seculo, Birmingham habeva devenite un del centros industrial le plus importante del Statos Unite, dante lo le supernomines Magic City e Pittsburgh del sud. Le industrias le plus importante del citate esseva illos del ferro e del aciero. Postea, in le curso del annos, durante que le industria comenciava a entrar in crise in tote le nation, le economia del citate se diversificava, concentrante se etiam super le recerca medic, le bancos e le edition. Durante le ultime annos, le sectores del biotechnologia e del technologia informatic ha crescite rapidemente. In 2004, Birmingham esseva declarate como un del melior citates statounitese ubi il face bon viver. 2 
