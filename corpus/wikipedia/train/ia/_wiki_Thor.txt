 
Thor 1   esseva le deo pro tonitro in le mythologia nordic. Le nomine ancian, Þórr, es relatate con le parola nordic torden , e Thor ha in le linguas scandinave - danese, norvegiano e svedese - date le nomine a jovedi, torsdag .
Secundo le mythos o sagas islandese del medievo, Thor esseva le filio le plus vetere de Odin, le rege del deos, e le deo le secunde in poter in le familia del ases, post Odin mesme. Como le deo pro tonitro ille gereva le tempore e luctava contra le inimicos del civilisation, per exemplo gigantes e trolls. Ille esseva maritate con Sif, le dea con le capillos de auro, e habeva duo infantes, Trud e Modi. Con le femina gigante Jernsaxa ille habeva le puero Magni.
Thor, Odin e Loke es le figuras qui appare le plus sovente in le narrationes del ancian deos nordic.
Thor es cognoscite pro haber le martello Mjölner e pro conducer in su carrossa tirate per duo capros, Tanngnjost e Tanngrisner, sur le celo. Per batter con Mjölner al carrossa ille creava le tonitro. Le capros habeva le facultate special que on poteva mangiar los, ma si on pois placiava tote le ossos sur lor pelles, Thor poteva revivificar los.
Secundo le mythos, quando appare le crepusculo del deos, Ragnarok, Thor debe combatter le Serpente de Midgard, e illes va occider le un le altere.
