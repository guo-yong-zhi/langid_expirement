Alteritate, como synonymo de diversitate, indica le differentia inter duo entes. Derivate del latino classic alter, in ambito philosophic e anthropologic le termino significa le opposito de identitate. Le creation de un identitate non pote scinder se ab le concepto de alteritate, nam le construction identitari de un individuo o societate existe in contraposition al conducta personal o forma mentis de alie individuos e societates, qui son appercipite variemente como “altere quam nos”. In iste quadro cultural, on pote observar que existe un “nos” quia il ha un “illes” in opposition.
In le era globalisate, iste concepto es sempre plus usate etiam in le communication de massa pro describer alique “altere quam le homogeneitate”, alique foras del tradition, convention, vel mores del majoria del societate.
