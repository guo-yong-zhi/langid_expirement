Syria 1  es un pais in Asia Occidental  dotate de un longe historia. Su capital, Damasco, ancian centro del Caliphato Omayyade, es un del urbes continuemente habitate le plus antique. In le est flue le Euphrate, un del duo magne fluvios de Mesopotamia; il ha un costa sur le Mediterraneo in le west. In su territorio ha florite le citates-statos de Ebla e Phenicia e imperios egyptian, sumerian, assyrie, babylonie, hittita, perse, seleucide, roman/palmyren/byzantin, ommayede, abbaside, mameluc e ottoman. Ora Syria es un republica de orientation nationalista e arabe; illo es le successor immediate del mandato francese del Societate de Nationes.
Le majoritate del populo syrie es arabe e musulman de confession sunnita. Arabe es le unic lingua official del stato ; islam ha un stato constitutionalmente protecte secundo qual sharia servi como un fundo del lege civil e le presidente debe esser un musulman. Il ha totevia plure minoritates ethnic e/o religiose importante, como le kurdos, qui habita primarimente le est del pais; le musulmanes alawita , concentrate verso le costa del west e includente le presidente actual, Bashar el-Assad; druzos; e communitates christian de lingua arabe, armenie, e plure dialectos neo-aramaic includente chaldee e assyrie. Le tracias de iste diversitate son evidente in le architectura e patrimonio del pais.
Ultra Damasco, citates importante include Aleppo, Emesa , Hama, Laodicea  e Deir ez-Zor. Le region mesopotamie es relativemente verdente, con un zono petrolifere a Deir ez-Zor. Syria beneficia de un rete ferroviari de alte qualitate. 2  Nonobstante, le pais suffre un alte nivello de desempleato e pauperitate; secundo le PNUD, 30% del population syrie viveva in pauperitate in 2005, e 11,4% infra le nivello de subsistentia.
Le regime actual, le Republica Arabe de Syria, es dominate per le Partito Ba'ath, designate per le Constitution como le "partito dirigente del societate e del stato". Syria es un alliato proxime del Republica Islamic de Iran e de Hizbullah in Libano; illo alberga anque le chefes del palestin Hamas. Officialmente, un stato de guerra perdura contra Israel, que occupa depois 1967 le eminentia de Golan in le sud-west de Syria. Le Statos Unite considera Syria como un stato patrono del terrorismo. In le passato, il habeva anque tension inter Syria e duo paises vicin, in consequentia de pretensiones territorial syrie sur Antiochia e Alexandretta  in Turchia e de ingerentia politic syrie in Libano. Le regime de Bashar Assad habeva ameliorate relationes con iste duo paises in le annos precedente le Primavera Arabe.
Depois 2011, tensiones politic e sectari accentuate per le Primavera Arabe ha resultate in protestos contra le governamento, violentia communal e finalmente un stato de guerra civil. 3  Le principal opponentes armate del regime se appella le Armea Syrian Libere. Con altere formationes , le Armea Syrian Libere es theoricamente subordinate al Consilio National Syrian, basate in Istanbul e recognite per plure governamentos como le unic governamento legitime de Syria  o un corpore representative del populo syrian . Le movimento de opposition usa le bandiera e symbolos que esseva currente in Syria ante le regime del Partito Ba'ath.
Le governamento syrian appoia traditionalmente le unitate arabe, e participava con Egypto  in le Republica Arabe Unite durante le annos 1960. Illo es un stato membro del Liga Arabe e del Greater Arab Free Trade Area. Syria es equalmente un stato membro del ONU, del Union pro le Mediterraneo e de altere organisationes international.
2 Stato candidato pro accession al Union Europee.  
3 Stato membro del Liga Arabe que non adjace le Mediterraneo.
4 Membro observator. 
5 Solmente le territorios de Gibraltar e Akrotiri e Dhekelia adjace le Mediterraneo, e non le territorio principal.
