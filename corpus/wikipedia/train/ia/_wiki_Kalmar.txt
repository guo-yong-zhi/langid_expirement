			
Kalmar es un urbe situate in le provincia Småland in le sud-est de Svedia. Småland nunquam ha essite un provincia politic, solmente geographic. Desde le 17me seculo Småland consiste de tres provincias del quales le Provincia de Kalmar es un. Le alteres es le Provincia de Jönköping e le Provincia de Kronoberg . Le urbe Kalmar es le urbe principal del Communa Kalmar e es le urbe capital del Provincia de Kalmar. In 2005 le urbe habeva 31.000 habitantes e tote le communa 65.000. Illo es numero 35 in grandor del urbes svedese e le tertie urbe le plus grande de Småland post Jönköping e Växjö. Kalmar pertine al diocese Växjö ma durante le periodo 1602-1915 Kalmar esseva un proprie diocese.
Kalmar es un del plus vetule urbes de Svedia e a causa de isto illo pote monstrar plure memoriales historic. Le historia del urbe es connectite con le Union de Kalmar , le rege Gustav Vasa e le rebello  Nils Dacke. 
Le union de Kalmar esseva fundate in Kalmar in 1397 e Svedia lo quitava in 1523. Iste union vaste includeva Svedia, Danmark, Norvegia e dunque tamben Finlandia, Islanda, Groenlandia, le Insulas Faroe, le Insulas Shetland e le Insulas Orkney.
Durante le medievo le urbe esseva un fortalessa de frontiera verso Danmark, le Clave de Svedia, un porto importante, centro de commercio e un del plus grande urbes del regno. Plure combattos concernente le dominio de Svedia esseva luctate in le vicinitate de Kalmar. Post le tractato de pace in Roskilde 1658 le importantia del urbe diminueva usque al comenciamento del industrialisation in le 19ne seculo.
Kalmar ha plure edificios baroc splendide, p.ex. le cathedral. 
In iste urbe es localisate le Museo del Provincia Kalmar ubi il ha i.a. expositiones permanente re le Nave Regal Kronan e le artista ancora multo popular Jenny Nyström . Illa i.a. ha illustrate multe libros ma su reputation forsan depende le plus del multe cartas postal de Natal que ancora hodie es amate per multe svedeses. Sin dubita illa inter le svedeses ha create le plus commun interpretation del apparentia de Patre Natal 1 
Le partes central del urbe es situate sur le insula Kvarnholmen. Ibi il ha i.a. le Museo del Provincia, le Domo municipal e plure institutiones communal. 
Kvarnholmen ha le plus objectos historico-cultural de omne quartieros svedese. Sur Kvarnholmen se trova le vetule turre de aqua e circum le insula ancora se trova grande partes del muralia circular.
Al nord-west de Kvarnholmen es le parte del citate Malmen. Sur Malmen es situate plure altere institutiones, i.a. Komvux , le corte de prime instantia e le parte principal del campus  del Schola Superior de Kalmar.
Sur Malmen se trova tamben le Bibliotheca communal e le prision.
Durante multe annos Kalmar ha essite un urbe residential e diocesan e previemente tamben un urbe de frontiera. Durante le medievo Kalmar esseva un de poc urbes in Svedia que esseva circumferite per un muro circular e hodie restos de illo ancora existe in le Vetule urbe. In Kvarnholmen considerabile partes del muro del urbe e fortificationes es conservate. Le urbe salvava le situation ben durante le restauration que resultava in le demolition de multe altere centros de urbes durante le annos 1960 e 1970. Le areas historic importante como Kvarnholmen e le Vetule urbe apud le Castello de Kalmar esseva ben preservate ma grande partes de Malmen, que esseva edificate durante le ultime tempore del 19ne seculo, esseva demolite pro crear spatio pro nove edificios pro le Governamento provincial.
Al attractiones moderne pertine le Ponte de Öland. Öland es le secunde grande insula de Svedia e como le plus grande, Gotland, illo es situate in le Mar Baltic. Le construction comenciava in 1967 e le inauguration eveniva in 1972. Illo es plus que 40 metros de altitude e es visibile in grande partes del urbe. Con su longor, 6.072 metros, durante alcun annos illo esseva le plus longe ponte de Europa.
Iste parco es situate al litore presso le Castello de Kalmar. Illo esseva fundate in 1887 – 1880 e le terreno esseva donate per le grossista Johan Jeansson. In le mesme tempore esseva edificate un pavilion e illo esseva per le humor popular appellate “Byttan” . Illo esseva demolite in 1939 e alora un restaurante esseva edificate ibi. Le architecto famose Sven Ivar Lind lo designava e ille tamben designava le pavilion svedese del Exposition Mundial de Paris 1937 e le Stadio de football de Råsunda in Solna .
In 2008 le Museo de Arte de Kalmar esseva edificate in le mesme parco ma multe habitantes del urbe lo disapprobava.
Le Schola superior de Kalmar ha le rango de universitate in le branca de scientia natural e ha le derecto de proclamar le obtention de un examine doctoral in scientia natural. Importante campos de recercas es ecologia aquatic, biochimia, scientia biomedical, chimia bioorganic, nanoscientia/nanotechnica e scientia ambiental.
Un de duo Scholas superior de navigation in Svedia pertine al Schola superior de Kalmar.
Le Collegio pro adultos de Högalid  
in le vicinitate de Kalmar esseva le loco de  
Cursos intensive de Interlingua 
e le 
 12-e Incontro Nordic de Interlingua mercuridi le 28 de julio ─ dominica le 1 de augusto 2010 
Le evento habeva loco in iste ambiente agradabile . 
Le industrias de Kalmar regrettabilemente ha habite un sorte fatal e plure satis grande industrias es nunc claudite.
Volvo Kalmarverken existeva durante le annos 1974-1994.
Un fabrica de chocolate con le sequente nomines successive: Röda Ugglan, Candelia, Cloetta e Nordchoklad durante 1909-1998.
Kalmar verkstad  que esseva succedite per ABB, Adtranz e Bombardier produceva trainos durante 1909-2005.
Kalmar varv  durante 1679-1981.
Durante le anno 2007 comenciava le planos pro un grande centro commercial pro grossistas, China Europe Business & Exhibition Center ma illo non ancora es preste 2009 a causa del crise financiari global.
