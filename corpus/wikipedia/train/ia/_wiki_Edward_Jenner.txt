Edward Jenner , medico britannic, celebre pro su discoperta del vaccination contra le variola. Jenner nasceva in le contato de Gloucestershire, que ille rarmente quitava . Ille studeva primo in Cirencester Grammar School, e postea in London sub Hunter e alteres a St George's Hospital, e tosto esseva notate per homines de distinction scientific. Post le completion de su studio medic, Jenner retornava a su Gloucestershire native, e laborava como medico ambulante. Ille esseva eligite al Royal Society pro su observationes de habitudes del cucu, publicate in 1788.
Desde 1718 on habeva essayate de inocular variola in homines con pus obtenite de un persona infectate del mesme maladia; sed Jenner remarcava que feminas qui tractava vaccas sovente contraheva cow pox, le variola del vaccas  sed rarmente suffreva le variola. Ille faceva recercas pro confirmar iste facto, e initiava un experimento. Le 14 de maio 1796, ille prendeva pus del mano de un femina infectate del variola del vaccas, e lo introduceva in le mano de un puero qui non ancora suffreva alcun de iste maladias. Le puero disveloppava le variola del vaccas, e postea Jenner le infectava con le variola. Ille non disveloppava iste maladia, mesmo post multe essayos: le puero esseva vaccinate.
