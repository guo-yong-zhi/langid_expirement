Mali 1  es un pais francophone del Africa del West, inglobante partes del Sahara, Sahel e valle del Niger. Le pais, que ha nulle accesso al mar, avicina le Niger, Burkina Faso, Costa de Ebore, Guinea, Senegal, Mauritania e Algeria. Le citate capital de Mali es Bamako. Un de su citates le plus celebrate es Timbuktu, que esseva un vece un del centros de erudition islamic le plus importante del mundo.
Le imperio Songhai floriva in le territorio del actual Mali ante le colonisation europee. Como colonia francese, Mali esseva denominate le «Sudan francese». Post independentia, le Republica Sudanese  formava con Senegal le Federation de Mali; post le exito de Senegal de iste federation, le pais ha mantenite le nomine de Mali, que perpetua cello de un imperio pre-Songhai.
Mali es un republica multo povre. Su population es anque multo juvene, con un etate medie de 15 annos in 2021. Le economia es basate in le agricultura e pisca fluvial. Un de su productos le plus importante es le coton, de qual le pais es le plus grande productor al sud del Sahara.
Verso 90% del population malian es musulman. Le lingua franc del pais es le bambara, cognite per 80% del population como lingua prime o secunde.
Mali es un stato membro del Union African, Organisation del Nationes Unite, Communitate Economic del Statos del Africa del West e altere organisationes international.
