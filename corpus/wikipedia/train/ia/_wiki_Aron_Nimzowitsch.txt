Aron Nimzowitsch  esseva un granmaestro de chacos danese. Ille deveniva celebre in le mundo de chacos un poco ante le Prime Guerra Mundial. Ille esseva campion de Russia in 1913 conjunctemente con Alexandre Alekhine in Sancte Petroburgo. Ille ganiava un succession de competitiones international in le medio del annos 1920, lo que le induceva a defiar Jose Raul Capablanca a un match de campionato del mundo in 1925, mais le negotiationes progressivamente cessava a causa de un carentia de appoio financiari. Nimzowitsch ganiava le prime position in le torneos de  Copenhagen , Dresden , Karlsbad  e Francfort .
Le vistas super chacos de Nimzowitsch esseva cognoscite pro esser al antipodes del conventiones. Ille manteneva un conflicto longe e amar con Siegbert Tarrasch super qual ideas debe esser considerate le modo correcte de jocar chacos. Durante que Tarrasch perfectionava le strategia classic de Wilhelm Steinitz, secundo que le centro debe esser controlate e occupate per pedones, Nimzowitsch negava iste suppositiones dogmatic completemente, suggerente que le centro pote esser controlate de longe per pecias. De iste modo, le adversario es invitate a occupar le centro con su pedones que deveni scopos de attacco. Iste concepto deveniva cognoscite como le schola hypermoderne del pensamento de chacos.
Nimzowitsch, e tamben altere pensatores hypermoderne como Richard Reti, revolutionava chacos in que illes demonstrava al mundo de chacos que controlar le centro es plus importante que occupar lo. Ille es tamben renominate pro su libros, plus specialmente le classico de 1925 Mi Systema, uno del libros de chacos le plus famose ancora hodie. Altere libros include Practica de Chacos, que expone le idea hypermoderne in plus de detalios, e Le Blocada, que explora le strategia suggerite per su celebre maxima: "Primemente restringe, postea bloca, finalmente destrue!"
Habente essite un grande theorico del apertura, Nimzowitsch lassava un vaste legato de variantes, multos del quales es ancora popular hodie. Le defensa nimzo-indian  e plure variantes del defensa francese es nominate post ille. Ille es recognoscite partialmente pro le variante Nimzowitsch-Rubinstein del defensa sicilian , le attacco Nimzo-Larsen , le defensa Nimzowitsch  e multe alteres.
Ille moriva de pneumonia.
