 
Historia natural es un termino cuje definition es problematic, viste que diverse disciplinas lo considera de maniera differente. Multes de iste conceptiones include le studio del esseres vive ; altere conceptiones extende le termino al campos del paleontologia, del ecologia e del biochimia, assi como del geologia, del astronomia, e del physica. Un persona interessate in le historia natural es denominate naturalista. Su activitate principal consiste in un investigation amateur, quasi nunquam professional. Le origine del interesse in iste area in Grande Britannia esseva connexe con le tradition phytotherapeutic. Isto resultava in le disveloppamento de plure campos de interesse, como le studio del aves, del papiliones o del flores silvestre. 
In le dece-octave e dece-none seculos, le historia natural esseva un termino que on sovente usava pro referer se a tote le studios scientific, in opposition al historia politic o ecclesiastic . 
Le termino "historia natural", solitari o in occasiones associate al archeologia, forma parte del nomine de multe associationes national, regional e local que se occupa del registration del aves, mammales, insectos, e plantas. Illo alsi include sectiones dedicate al registration del vita microscopic e del geologia.
