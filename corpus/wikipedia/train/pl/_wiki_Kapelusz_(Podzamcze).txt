Kapelusz – skała w miejscowości Podzamcze w województwie śląskim, w powiecie zawierciańskim, w gminie Ogrodzieniec. Znajduje się w szczytowych partiach Góry Janowskiego, zwanej też Górą Zamkową. Wzgórze to jest najwyższym wzniesieniem Wyżyny Krakowsko-Częstochowskiej. Skała Kapelusz wraz z położoną po zachodniej stronie skałą Grań za Kapeluszem tworzą skalną bramę, przez którą prowadzi droga do hotelu SPA znajdującego się na szczycie wzgórza.
Zbudowana z wapieni skała znajduje się na Wyżynie Częstochowskiej. Jest to baszta skalna znajdująca się tuż przy drodze wjazdowej do hotelu. Ma pionowe ściany i wysokość 11-14 m. Za nią, w kierunku wschodnim ciągnie się niższy, dwuczęściowy mur skalny . Łączna długość wszystkich trzech skał wynosi 55 m. 
Kapelusz wśród wspinaczy skalnych cieszy się niewielką popularnością. Ściany wspinaczkowe znajdują się na terenie w większości odkrytym, o wystawie południowo-wschodniej i południowo-zachodniej. Wspinacze skalni poprowadzili na nich 7 dróg wspinaczkowych o trudności od V+ do VI.3 w skali Kurtyki. Mają zamontowane stałe punkty asekuracyjne: ringi , stanowisko zjazdowe  lub ring zjazdowy .
