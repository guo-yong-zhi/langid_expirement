2 sierpnia 1978 Belgrad 
191 cm
obrońca
Goran Gavrančić, cyr. Горан Гавранчић  – serbski piłkarz grający na pozycji bocznego lub środkowego obrońcy.
Gavrančić pochodzi ze stolicy Serbii, Belgradu i tam też stawiał swoje pierwsze piłkarskie kroki w małym klubie FK Vinča, a potem jako starszy junior trafił do młodzieżowej drużyny słynnej Crvenej Zvezdy Belgrad. Jednak jego kariera w tym klubie zakończyła się tylko na tym szczeblu. W zespole „Czerwonej Gwiazdy” trenerzy nie poznali się na jego talencie i Goran trafił do innego belgradzkiego zespołu, dużo mniej utytułowanego, FK Čukarički. W barwach tego klubu zadebiutował w pierwszej lidze w 1998 roku mając niespełna 20 lat. W całym sezonie Gavrančić 6 razy wybiegł na boisko. Niestety zespół Čukaričkiego zajął przedostatnie miejsce w lidze, a następnie po barażach spadł do 2. ligi. Po roku, z rezerwowym Gavrančiciem w składzie, Čukarički powrócił w szeregi pierwszoligowców, a w sezonie 1999/2000 zajął wysokie 6. miejsce w Meridian Superlidze, a na wiosnę Goran wreszcie wywalczył miejsce w podstawowym składzie.
Dobre występy jesienią 2000 roku spowodowały, iż Gavrančiciem zainteresowały się kluby z zachodniej Europy. Jednak zimą 2001 Gavrančić wybrał ofertę ukraińskiego Dynama Kijów, do którego ściągnął go słynny Walery Łobanowski sumę około 2 milionów euro. W rundzie wiosennej Gavrančić miał jednak problemy z wywalczeniem miejsca w składzie i rozegrał tylko 6 meczów ligowych, ale mógł czuć się po raz pierwszy w karierze mistrzem kraju. W sezonie 2001/2002 Dynamo nie zdołało wywalczyć prymatu na Ukrainie i musiało zadowolić się tytułem wicemistrza Ukrainy, a Goran przez pewien czas w ogóle nie pojawiał się na boisku z powodu kontuzji. Sezon 2002/2003 był dla kijowian dużo bardziej udany. Zdołali wywalczyć dublet, a Gavrančić rozegrał całkiem niezły sezon, zdobywając 4 gole w 23 ligowych meczach i został uznany najlepszym obrońcą ligi ukraińskiej. Także w kolejnym sezonie  Gavrančić z Dynamem mógł świętować mistrzostwo kraju i po raz drugi z rzędu reprezentował Dynamo w Lidze Mistrzów, jednak znów nie udało się wyjść klubowi z Kijowa z grupy. W sezonie 2004/2005 Gavrančić nie oddawał miejsca w składzie, ale mistrzem został tym razem konkurent Dynama, Szachtar Donieck. Na pocieszenie pozostało zdobycie Pucharu Ukrainy. Na początku sezonu 2005/2006 Gavrančić doznał kontuzji, która wykluczyła go z gry na kilka miesięcy, toteż rozegrał tylko połowę meczów w sezonie, a jedynym sukcesem klubu było ponowne zdobycie krajowego pucharu. Sezon 2006/2007 Gavrančić rozpoczął już znów jako podstawowy obrońca drużyny i zdołał awansować z Dynamem po raz kolejny do fazy grupowej Ligi Mistrzów. Goran dzięki dobrym warunkom fizycznym  znany jest z dobrej gry głową zarówno na własnym, jak i polu karnym przeciwnika. Dzięki temu wielokrotnie zdobywa bramki głową. W 2008 został wypożyczony do greckiego PAOK FC. Od 2009 bronił barw rodzimego Partizana Belgrad. We wrześniu 2010 ogłosił o zakończeniu kariery piłkarskiej w chińskim klubie Henan Construction.
W reprezentacji Serbii i Czarnogóry Gavrančić zadebiutował 13 lutego 2002 roku w wygranym 2:1 meczu z reprezentacją Meksyku. Jednak pewne miejsce w składzie serbskiej kadry wywalczył dopiero w kwalifikacjach do Mistrzostw Świata w Niemczech , podczas których Gavrančić był szczególnie chwalony, gdyż Serbia w 10 meczach straciła tylko jednego gola, a Goran był częścią bloku defensywnego, tzw. słynnej czwórki, w której grał z Nemanją Vidiciem, Mladenem Krstajiciem i Ivicą Dragutinoviciem. Na mistrzostwach jednak nie było już tak dobrze i Serbowie po 3 porażkach zajęli ostatnie miejsce w grupie. Gavrančić zagrał we wszystkich 3 meczach w pełnym wymiarze czasowym . Po mistrzostwach nowym selekcjonerem został Hiszpan Javier Clemente, ale zdecydował się przebudować serbską defensywę i nie widzi on miejsca w składzie w nowo powstałej reprezentacji Serbii dla Gavrančicia.
