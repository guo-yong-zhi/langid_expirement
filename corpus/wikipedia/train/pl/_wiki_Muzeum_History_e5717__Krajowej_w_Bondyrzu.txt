 Polska
Bondyrz 183a
1972
historia, militaria
300 m²
Edmund Sitek
Muzeum Historyczne Inspektoratu Zamojskiego Armii Krajowej im. Stanisława Prusa „Adama” w Bondyrzu – muzeum mające siedzibę w Bondyrzu . Placówka jest prowadzona przez Oddział Zamojski Światowego Związku Żołnierzy Armii Krajowej.
Pierwsze muzeum powstało w Bondyrzu w 1972 roku i było prywatną inicjatywą byłego żołnierza Armii Krajowej Jana Sitka. Placówka nosiła nazwę "Muzeum Bondyrza – Fabryki i Regionu Zamojszczyzny lat 1939–1944" i mieściła się w budynku należącym do Zamojskich Fabryk Mebli – Zakład nr 2 w Bondyrzu. Działała do 1978 roku, kiedy to została zamknięta na polecenie miejscowych władz PZPR, ponieważ "nie spełniała swojego zadania wychowawczego, szczególnie wśród młodzieży", propagując pamięć o Armii Krajowej oraz Polskim Państwie Podziemnym potrzebny przypis . Podczas sześciu lat funkcjonowania placówki odwiedził ją ponad tysiąc osób, w tym również zwiedzający z ZSRR, USA oraz państw Europy Zachodniej.
Muzeum zostało ponownie otwarte w październiku 1983 roku, m.in. dzięki współpracy z Muzeum Wojska Polskiego w Warszawie, a jego nazwę zmieniono na: "Muzeum Lat Walki i Okupacji Zamojszczyzny 1939-1944". Otwarcia dokonał wojewoda zamojski Stanisław Peterwas przy uczestnictwie Zastępcy Dyrektora Muzeum Wojska Polskiego płk. dr. Kazimierza Satory oraz weteranów – żołnierzy AK.
W 1990 roku Jan Sitek postanowił przekazać zbiory na rzecz Światowego Związku Żołnierzy Armii Krajowej. Stosowna umowa została zwarta w czerwcu 1990 roku, a twórca muzeum otrzymał w styczniu 1991 roku funkcję Społecznego Kustosza. Placówka zmieniła również nazwę, stając się "Muzeum Historycznym Inspektoratu Zamojskiego Armii Krajowej im. Stanisława Prusa „Adama” w Bondyrzu". W 1992 roku muzeum wraz z Pomnikiem Poległych i Pomordowanych Żołnierzy AK zostało poświęcone przez ówczesnego biskupa pomocniczego lubelskiego Jana Śrutwę.
W 2008 roku pomieszczenia muzeum zostały wyremontowane ze środków pochodzących od darczyńców. Po śmierci Jana Sitka w 2009 roku funkcję Społecznego Kustosza placówki przejął jego syn Edmund Sitek. W 2018 roku miał miejsce kolejny, kompleksowy remont placówki.
Zbiory muzeum zajmują 6 sal o powierzchni 300 m² i są podzielone tematyczne: kampania wrześniowa, Związek Walki Zbrojnej – Armia Krajowa, Bataliony Chłopskie oraz martyrologia Zamojszczyzny. Wśród eksponatów znajdują się zdjęcia, mapy, plakaty, dokumenty, prasa konspiracyjna, wydawnictwa okupacyjne, mundury, wyposażenie oraz sprzęt wojskowy. Ponadto broń palna  a także jej elementy, amunicja, zasobniki i magazynki amunicyjne, opaski, orzełki, odznaczenia oraz kompletny wojskowy ołtarz polowy z 1939 roku. Przed budynkiem eksponowane są: czołg T-34-85 oraz armata dywizyjna ZIS-3 76 mm. 
Muzeum jest placówką całoroczną, a zwiedzanie jest możliwe po wcześniejszym skontaktowaniu się z biurem ŚZŻAK Okręg Zamość. Wstęp jest bezpłatny.
