Zgodnie z klasyfikacjami SIL  i Peta Bahasa na terenie Indonezji funkcjonuje ponad 700 języków. Indonezja zajmuje drugie miejsce wśród krajów świata pod względem stopnia różnorodności językowej , a 10% wszystkich znanych języków występuje właśnie w tym kraju. Dokładna liczba języków Indonezji jest nieokreślona z uwagi na trudności w sprecyzowaniu różnicy między dialektem a odrębnym językiem.
Ponad 70% lokalnych języków Indonezji jest używanych we wschodniej części kraju. Najbardziej zróżnicowany językowo region to Papua Zachodnia . Najwięcej użytkowników mają jednak języki rejonu Jawy – są to jawajski, sundajski i madurski. Jawajski i sundajski wypracowały własne tradycje literackie. Do znaczących języków  należą również: minangkabau, batacki, bugijski, bandżar i balijski.
Najbardziej znanym językiem kontaktowym  w archipelagu jest język malajski, który zakorzenił się w tej funkcji na długo przed powstaniem dzisiejszej Indonezji. W momencie uzyskania niepodległości przez Indonezję został wyniesiony do rangi urzędowego – pod nazwą „język indonezyjski”. Chociaż indonezyjski uchodzi za oznakę jedności narodowej i modernizacji, to języki poszczególnych społeczności pozostają w użyciu lokalnym. Język niderlandzki, pomimo swojej historycznej roli, nigdy nie był powszechnie znany wśród ludności Indonezji, w związku z polityką holenderskich władz kolonialnych, które nie szerzyły jego znajomości, stawiając na popularyzację malajskiego.
Wśród języków Indonezji są zarówno języki szeroko używane , jak i języki małych miejscowych społeczności. Wiele z nich liczy mniej niż 5 tys. użytkowników. Języki te są w różnym stopniu zagrożone wymarciem. Znajdują się pod naporem nie tylko języka narodowego, ale także języków dominujących lokalnie . Jednocześnie szacuje się, że nowoczesnej dokumentacji lingwistycznej poddano mniej niż 10% języków kraju. W szczególności ograniczone są dane nt. języków Moluków , wschodnich Małych Wysp Sundajskich i indonezyjskiej Nowej Gwinei.
Rodzime języki Indonezji rozpatruje się w ramach dwóch grup: austronezyjskiej i papuaskiej . Najbardziej liczne i najszerzej rozprzestrzenione są języki austronezyjskie, których pokrewieństwo zostało dobrze stwierdzone na gruncie lingwistyki. Języki austronezyjskie tworzą wielką rodzinę językową, obejmującą zasięgiem dużą część wysp Oceanii i Azji Południowo-Wschodniej. Jest to też jedyna autochtoniczna rodzina językowa w zachodniej części kraju. Najczęściej używane języki Indonezji – w tym malajski, jawajski i sundajski – należą właśnie do tej rodziny. Języki zachodniej Indonezji mają typowo od kilkuset tysięcy do kilku milionów użytkowników. Jednocześnie zachodnie obszary archipelagu, zwłaszcza wyspa Jawa, są wśród słabiej zróżnicowanych językowo regionów kraju. Języki tu używane zostały stosunkowo dobrze udokumentowane. Wiele z nich cieszy się dość silnym wsparciem instytucjonalnym, dzięki czemu nie są poważnie zagrożone wymarciem. Jawajski ma na tyle ugruntowaną pozycję , że zdołał wywrzeć znaczny wpływ na język narodowy.
Zupełnie inaczej przedstawia się sytuacja w słabiej zaludnionej wschodniej części kraju, która cechuje się ogromnym stopniem różnorodności językowej. Języki wschodniej Indonezji są używane przez niewielkie grupy ludności  i jednocześnie należą do najbardziej zagrożonych w regionie austronezyjskim. Lokalne społeczności, oddalone od centrum politycznego kraju, mają słabszy dostęp do wsparcia instytucjonalnego i projektów, które mogłyby pomóc w ochronie i dokumentacji miejscowych języków. W dodatku panuje tu stosunkowo wysoki poziom analfabetyzmu . Wschodnia Indonezja to też region, w którym występują liczne języki papuaskie, nietworzące jednej rodziny językowej . Obszar użytkowania tych języków koncentruje się prowincjach papuaskich , ale zasięgiem obejmują także północną część Moluków  oraz wschodnie Małe Wyspy Sundajskie . Jako że grupa ta łączy języki o nieokreślonych wzajemnych powiązaniach, niedające się sklasyfikować jako austronezyjskie, czasami spotyka się równoznaczny termin „języki nieaustronezyjskie”.
Pomimo ogromnej liczebności języków papuaskich  szacuje się, że ich użytkownicy nie sięgają jednego procenta całkowitej ludności kraju. Społeczności posługujące się językami papuaskimi to przeważnie mało liczne grupy ludności. Fakty archeologiczne sugerują, że pierwotnie języki papuaskie miały znacznie szerszy zasięg geograficzny, obejmując obszar dalej na zachód. Spośród peryferyjnych ich rodzin  zachowały się wyłącznie języki timor-alor-pantar oraz języki północnohalmaherskie, które najpewniej stanowią pozostałość sprzed ekspansji ludności austronezyjskiej . Niesklasyfikowany język tambora  również mógł być przedstawicielem przedaustronezyjskiej grupy języków, a pewne ślady papuaskiego substratu językowego są widoczne w różnych językach Małych Wysp Sundajskich  i Moluków.
We wschodniej części Indonezji obok języków lokalnych funkcjonuje szereg języków kreolskich czy też pochodnych języka malajskiego, które służą jako lingua franca w poszczególnych prowincjach. Niektóre spośród tych języków bądź dialektów przyjmują się jako języki ojczyste, wypierając tradycyjne języki etniczne. Należą do nich: malajski papuaski, malajski Moluków Północnych, malajski amboński, malajski Kupangu, malajski miasta Manado. Przypuszczalnie większość z nich wywodzi się z historycznej odmiany języka , która wykształciła się w północnej części Moluków lub na wyspach Banda, wraz z rozwojem handlu korzennego w tej części archipelagu . Dodatkowo język banjar z Borneo  stał się głównym środkiem komunikacji dla wielu społeczności wyspy, zastępując m.in. rodzime języki Dajaków.
Współcześnie w Indonezji największe znaczenie ma alfabet łaciński . Niektóre inne języki wykształciły jednak własne systemy pisma. Pierwotnie ich rozwój był związany ze wpływem kultury indyjskiej. Do tradycyjnych systemów pisma Indonezji należą: pismo jawajskie, sundajskie, batackie, balijskie, rencong , bugijsko-makasarskie , jawi. Czasem są nauczane w szkołach.
Pismo jawi to zmodyfikowana forma pisma arabskiego, która służyła do zapisu różnych języków w regionie Azji Południowo-Wschodniej. W Indonezji były to języki malajski, aceh, minangkabau, bandżar i ternate. Od XVII wieku w regionie malajskojęzycznym zaczął się upowszechniać alfabet łaciński. W 1901 roku w Holenderskich Indiach Wschodnich wprowadzono system ortografii van Ophuijsena, oparty na piśmie łacińskim.
Współcześnie języki lokalne, również te najbardziej znaczące , są zapisywane jedynie sporadycznie, zwykle przy użyciu alfabetu łacińskiego. Po jawajsku i sundajsku wydaje się dziś bardzo mało literatury . Języki mniejszych społeczności często w ogóle nie wypracowały tradycji literackich. Bywa jednak, że ich forma pisana występuje nieformalnie, np. w mediach społecznościowych czy listach. W piśmiennictwie i przestrzeni publicznej, nawet na poziomie lokalnym, preferowany jest język indonezyjski. Publikacje w językach regionalnych to przede wszystkim podręczniki szkolne, słowniki i treści związane z folklorem. Szerokie użycie alfabetu łacińskiego – z powodu edukacji w języku narodowym – sprawia, że jest on wykorzystywany we wszelkich próbach zapisu i dokumentacji innych języków.
Choć w cyberprzestrzeni dominuje indonezyjski , to pojawienie się nowych form komunikacji wspomogło rozwój pisanej postaci języków lokalnych. W najnowszych czasach rośnie również znaczenie języka angielskiego, którego wpływy zaznaczyły się w różnych sferach nowoczesnego życia .
W wielu prowincjach Indonezji zachodniej odsetek ludności potrafiącej czytać i pisać jest porównywalny ze standardami krajów rozwiniętych. W niektórych prowincjach we wschodniej części kraju panuje wysoki poziom analfabetyzmu , ze względu na słabszy dostęp do edukacji.
Funkcję języka urzędowego Indonezji pełni język indonezyjski. Jest to lokalna odmiana bądź grupa odmian języka malajskiego. Literacki język indonezyjski opiera się na dialekcie johor-riau. Język indonezyjski odgrywa w Indonezji rolę języka wehikularnego , jest szerzony za pośrednictwem systemu edukacji i powszechnie używany w mediach masowych. Szacuje się, że włada nim ok. 90% mieszkańców kraju, jednakże według danych z 2000 r. jest on językiem ojczystym dla 20% populacji. Mieszkańcy Indonezji jako pierwszy język przyswajają albo lokalną odmianę języka indonezyjskiego/malajskiego, albo jeden spośród wielu języków regionalnych. O uczynieniu z malajskiego języka państwowego zadecydowało kilka powodów: historyczna jego ekspansja , brak powiązania z dominującą grupą etniczną , wcześniejsza pozycja malajskiego jako języka administracji holenderskiej. Ponadto hierarchiczny system poziomów mowy w języku jawajskim okazał się trudny do opanowania dla osób z zewnątrz, przez co użycie tego języka nie wystąpiło poza poziom regionalny. Mimo to jawajski jest ważnym źródłem zapożyczeń, zarówno kolokwializmów, jak i pewnych wyrazów formalnych.
Współcześnie większość mieszkańców Indonezji wyrasta w środowisku, w którym równocześnie występują dwa języki – indonezyjski i język lokalny. Oznacza to, że pierwszą styczność z językiem indonezyjskim mają w bardzo młodym wieku, jeszcze przed rozpoczęciem edukacji szkolnej. Stąd też zupełnie powszechna jest sytuacja, w której uważają się za rodowitych użytkowników języka indonezyjskiego, nawet jeśli nie jest to jedyny język, który opanowali w dzieciństwie. Uli Kozok twierdzi, że rozbieżności w danych dot. liczby native speakerów języka narodowego wynikają z różnych sposobów definiowania samego terminu, a także zaniżania tej wartości przez część autorów .
Standardowy indonezyjski, nauczany w szkołach, nie jest zadomowiony jako główny środek codziennej komunikacji, zwłaszcza w sytuacjach swobodnych, ale zajmuje istotne miejsce w kontaktach oficjalnych, edukacji czy też mediach masowych. Jego znajomość ma duże znaczenie w miejscach pracy, zwłaszcza w miastach Indonezji. Na terenie kraju wykształciło się jednak także wiele innych, odrębnych od siebie odmian tego języka, które rozwijają się w bardziej swobodny sposób i są używane w różnych sytuacjach życia codziennego. Powszechny jest code switching między rejestrami. Obok standardowego indonezyjskiego dużym prestiżem cieszy się np. potoczna odmiana języka, którą posługują się mieszkańcy Dżakarty – stolicy kraju. Jest to też odmiana szeroko obecna w środkach masowego przekazu, takich jak telewizja, i zyskująca popularność w innych regionach Indonezji. Jej prekursorem i bliskim krewnym jest malajski betawi .
Indonezyjski nie jest jedynym językiem używanym do komunikacji międzyetnicznej. Na poziomie regionalnym podobną rolę mogą odgrywać kontaktowe dialekty języka malajskiego lub inne języki austronezyjskie bądź papuaskie, niepowiązane bliżej z malajskim. Mnogość języków sprawia, że w kraju powszechne jest zjawisko wielojęzyczności. Pewne znaczenie w kontaktach międzyetnicznych mają  takie języki jak: musi , bugijski , kaili , wolio , banjar, ngaju i bakumpai , tetum , ternate i tidore  oraz biak .
Krajowa polityka językowa stawia na rozwój języka indonezyjskiego w randze języka narodowego i przypisuje mniejsze znaczenie językom regionalnym. W Indonezji języki niewielkich społeczności są często zarezerwowane dla wąskiego spektrum domen komunikacyjnych, według Janusza Kamockiego zostały wręcz zredukowane do roli folkloru. O ile wiele języków lokalnych wciąż funkcjonuje w ustnych kontaktach domowych , to bywa, że w sferze formalnej ustępują one miejsca językowi narodowemu. Dziś indonezyjski wywiera znaczny wpływ na języki etniczne , a oprócz tego zdecydowanie dominuje w wypowiedziach pisanych i literaturze. Również lokalne czasopisma prawie zawsze wychodzą w języku indonezyjskim, a rola języków regionalnych na tym polu jest co najwyżej minimalna.
