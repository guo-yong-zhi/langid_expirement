 Polska
 kujawsko-pomorskie
ul. Glinki 79Bydgoszcz
b/d
od 1974
1977
Chemik Bydgoszcz
15 000
brak
105 x 70
trawiasta
Stadion im. Czesława Kobusa – stadion piłkarski znajdujący się w Bydgoszczy. Na tym obiekcie rozgrywają mecze piłkarze Chemika Bydgoszcz.
Na początku lat 70. XX w. w Bydgoszczy rozpoczęto budowę wielkich osiedli mieszkaniowych na Wyżynach i Kapuściskach. Zakłady Chemiczne Zachem oraz działający pod ich patronatem klub uzyskały poparcie władz miejskich dla budowy nowego obiektu sportowo-rekreacyjnego przeznaczonego na mieszkańców nowych osiedli. Na inwestycji miał skorzystać BKS Chemik, który do tej pory posiadał skromne zaplecze: boisko przy ul. Hutniczej oraz przystań żeglarską w Łęgnowie. Na budowę ośrodka przeznaczono teren o powierzchni 17 hektarów. W latach 1971-1973 w „Miastoprojekcie Bydgoszcz” przygotowano dokumentację techniczną. Obiekty wzorowano m.in. na budowanym w tym czasie kompleksie sportowym Petrochemii w Płocku. Głównym projektantem został dr inż. Aleksander Pietrzak. Powołano Społeczny Komitet Budowy Ośrodka z przewodniczącym – prezydentem miasta Wincentym Domiszem. Realizację obiektu podzielono na dwa etapy. Pierwszy z nich rozpoczęty w 1974 roku obejmował budowę stadionu z zapleczem oraz hali sportowej. Większość prac nie wymagających kwalifikacji fachowych  realizowano przy udziale społeczeństwa  oraz pracowników bydgoskich zakładów, głównie przemysłu chemicznego .
16 października 1977 roku oddano do użytku stadion piłkarski z boiskiem o wymiarach 105 na 70 metrów, otoczony 8-torową bieżnią lekkoatletyczną oraz trybunami ziemnymi na 15 tys. widzów. W otoczeniu obiektu urządzono dwa boiska treningowe do piłki nożnej o wymiarach 95 na 65 m, boisko dla trampkarzy, zestawy boisk do gier małych, cztery korty tenisowe, kasy, sanitariaty oraz parking na 500 samochodów. W uroczystym otwarciu wzięły udział władze miasta, klubu i mieszkańcy Bydgoszczy. Pierwszym meczem rozegranym na stadionie było towarzyskie spotkanie Chemika z Polonią Bydgoszcz zakończone remisem 1:1. W 1980 celu wygenerowania środków finansowych na budowę hali sportowej i budynku socjalno-biurowego, na parkingu klubowym rozpoczęto organizowanie giełdy samochodowej, a następnie towarowej. Wiosną 1983 oddano do użytku budynek administracyjny z restauracją i gabinetami odnowy biologicznej, a w 1984 – halę sportową z widownią 700 miejsc.
Z powodu braku funduszy nie zrealizowano obiektów przewidzianych w II etapie budowy: krytej pływalni o wymiarach 25 na 15 metrów oraz otwartego basenu kąpielowego o wymiarach 50 na 25 metrów wraz z brodzikiem dla dzieci. Cały obiekt miał mieć pojemność na około 10 tysięcy osób, w tym kąpielisko na 4 tys. W latach 2009-2015 obiekt zmodernizowano, m.in. trybuny i halę sportową oraz zbudowano nowe boisko piłkarskie ze sztuczną nawierzchnią.
Od 2004 roku stadion nosi imię Czesława Kobusa - prezesa Chemika w latach 70. i 80. XX w., inicjatora budowy ośrodka sportowego Chemika.
Na stadionie mecze rozgrywa m.in. drużyna seniorów Chemika Bydgoszcz. W sezonach 1979/1980, 1991/1992 i 1992/1993 występowała w II lidze, w pozostałych głównie w III lidze.
