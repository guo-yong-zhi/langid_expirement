Pozaalpejska Europa Środkowa
Średniogórze Niemieckie
Basen Szwabsko-Frankoński
Wyżyna Frankońska
Niemcy  Bawaria
Wyżyna Frankońska, także Jura Frankońska  – wyżyna w południowej części Niemiec, na obszarze Bawarii, w dorzeczu rzek Dunaj i Men. Stanowi zachodnie przedłużenie Jury Szwabskiej, od której jest oddzielona kraterem Nördlinger Ries.
Jest to teren o krajobrazie pagórkowatym, którego wzniesienia dochodzą do 656 m n.p.m. . W kilku miejscach wyżyna przyjmuje charakter zbliżony do gór niskich, jednak przewyższenia rzadko przekraczają 200 metrów. Obszar jest zbudowany z wapieni jurajskich i liczne regiony są znane z występowania formacji skalnych, w szczególności Dolina Altmühl  oraz Szwajcaria Frankońska . Wyżyna rozdziela Frankonię od Bawarii historycznej i w niewielkim stopniu Szwabii.
W geografii niemieckiej region ten dzieli się na trzy mezoregiony : Północna Wyżyna Frankońska, Środkowa Wyżyna Frankońska i Południowa Wyżyna Frankońska.
Północna Wyżyna Frankońska  zajmuje 1900 km² i obejmuje tereny wokół dolin rzek Pegnitz i Wiesent na północny wschód od Norymbergi. Znajduje się w większości w rejencji Górna Frankonia, wschodni skraj w rejencji Górny Palatynat, a południe w rejencji Frankonia Środkowa. Najwyższym punktem jest Hohenmirsberger Platte . Okolice doliny Wiesent i Püttlach między Pottensteinem a Ebermannstadt są znane jako Szwajcaria Frankońska dzięki swojemu pagórkowatemu krajobrazowi i licznym formacjom skalnym. Okolice Hersbruck znane są pod nazwą Hersbrucker Alb.
Środkowa Wyżyna Frankońska  obejmuje obszar między Ratyzboną, Ambergiem i Norymbergą. Jest w większości położony w rejencji Górny Palatynat, a jedynie zachodni skraj w rejencji Frankonia Środkowa.
Południowa Wyżyna Frankońska  wznosi się wokół mającej charakter przełomowy doliny rzeki Altmühl. Słynie ona z licznych formacji skalnych oraz stanowisk paleontologicznych, takich jak miejsce odkrycia archeopteryksa.
Jura Frankońska, a w szczególności jej północna część, stanowi jeden z najpopularniejszych i najrozleglejszych na świecie rejonów wspinaczkowych. Na skałkach tutejszych dolin krasowych i ostańców, zbudowanych z białego i szarego wapienia wytyczono ponad 7000 dróg wspinaczkowych. Przeważająca większość z nich to krótkie drogi sportowe, lub o asekuracji tradycyjnej. Na Jurze dokonało się wiele punktów zwrotnych światowego wspinania. Tu powstawały klasyczne style wspinaczkowe RK  i RP , tutaj także legendarny wspinacz niemiecki Wolfgang Güllich poprowadził w 1991 roku drogę Action Directe, wówczas najtrudniejszą drogę wspinaczkową na świecie.
