Bunt – grupa artystyczna, powstała w Poznaniu w 1918 roku, skupiona głównie wokół czasopisma "Zdrój". 
Należeli do niej przede wszystkim poeci i malarze, m.in.: Adam Bederski , Jerzy Hulewicz, Małgorzata i Stanisław Kubiccy, Władysław Skotarek, Stefan Szmaj, Jan Jerzy Wroniecki i August Zamoyski. Później dołączyli do niej także Artur Maria Swinarski i Jan Panieński. Funkcjonowała oficjalnie do roku 1920.
Grupę cechowało aktywistyczne i społeczne zaangażowanie, traktowanie literatury jako środka do kształtowania rzeczywistości pozaliterackiej. Wyparto metafizykę , swoją uwagę kierując na sprawy polityczne oraz na sformułowanie artystycznego programu nowej sztuki, inspirowanej niemieckim ekspresjonizmem. Radykalizm nurtu zrażał stałych czytelników poznańskiego czasopisma; wpływ miała na to także późniejsza krytyka ze strony Przybyszewskiego.
1 kwietnia 1918 zorganizowano po raz pierwszy w pomieszczeniach poznańskiego Towarzystwa Sztuk Pięknych wystawę prac członków nowej grupy. W związku z wybuchem skandalu  przeniesiono prace do innych, zastępczych pomieszczeń. Tego samego dnia opublikowano specjalne wydanie "Zdroju", tzw. zeszyt "Buntu", który zawierał manifesty programowe, wiersze, wypowiedzi członków grupy oraz reprodukcje rysunków. W czerwcu 1918 roku wystawę przeniesiono do galerii w Berlinie i Düsseldorfie.
Przybyszewski początkowo niechętny był ekspresjonizmowi nowej grupy. Jednak starania Jerzego Hulewicza i jego gorące namowy ostatecznie przekonały młodopolskiego artystę do nowej koncepcji sztuki . Mimo tej akceptacji Przybyszewski wciąż pouczał i ostrzegał nowych artystów, z kolei grupa nie potrafiła zaakceptować tradycji młodopolskiej . Sympatia między członkami nowej grupy a Przybyszewskim trwała więc bardzo krótko – ostatecznie przedstawiciel młodopolskiej cyganerii artystycznej zerwał kontakty z redakcją "Zdroju".
Od początku swojego powstania "Bunt" utrzymywał bliskie kontakty z niemieckimi ruchami artystycznymi, przede wszystkim z redakcjami ekspresjonistycznych czasopism, takich jak "Der Sturm" czy "Die Aktion" . Grupa utrzymywała także znajomość z krakowskimi formistami, organizując wspólne wystawy w Poznaniu i Krakowie, a w 1919 nawiązała kontakt z łódzką grupą Jung Idysz.
Oficjalnie "Bunt" zakończył swoją działalność w 1920 roku, chociaż w 1919 roku grupa nie była już aktywna.
