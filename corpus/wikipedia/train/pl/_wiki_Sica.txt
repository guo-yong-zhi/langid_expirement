Sica – krótka broń przyboczna ludów trackich i iliryjskich z obszaru Bałkanów, później rozpowszechniona w starożytnym Rzymie.
Był to duży, sierpowaty, jednosieczny nóż o długości 40-45 cm, z łagodnym bądź wyraźnym zakrzywieniem klingi  w części środkowej lub końcowej . Niekiedy uważany za krótki miecz, używany był w starciu bezpośrednim. W źródłosłowie nazwy doszukiwano się  protoindoeuropejskiego rdzenia sek-, oznaczającego ciąć, rozcinać.
Enniusz wspomina o jego użyciu przez piechotę iliryjską podczas wojny o Istrię w 178 r. p.n.e. . W przekazie Waleriusza Maksymusa jeden z trackich jeźdźców armii Aristonikosa w 130 r. p.n.e. uciął siką głowę konsulowi Krassusowi . W późniejszym czasie broń ta stała się w Rzymie na tyle typowa dla skrytobójczych morderców i bandytów , że już w 81 r. p.n.e., kiedy wydano Lex Cornelia de sicariis et veneficiis, powszechnie nazywano ich sykaryjczykami . Nazwa ta jako synonim skrytobójców przylgnęła potem również do żydowskich radykałów  czynnie sprzeciwiających się władzy rzymskiej. Ikonograficznie uwidoczniona w scenie samobójstwa Decebala na Kolumnie Trajana.
Przez Rzymian sica – o ostrzu wewnętrznym, odpowiednim do podrzynania – uważana była za broń niegodną. Cyceron, który używa tej nazwy w sensie pejoratywnym, wspominając o mordercach i awanturnikach, mówi pogardliwie o homines sicarii et gladiatores . Wśród gladiatorów służyła jako broń ofensywna będąca w wyposażeniu tzw. Traka  , walczącego zwykle z murmillonem.
