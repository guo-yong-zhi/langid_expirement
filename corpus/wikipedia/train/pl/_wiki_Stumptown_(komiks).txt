Stumptown – amerykańska seria komiksowa autorstwa Grega Rucki  oraz Matthew Southwortha i Justina Greenwooda , wydawana przez Oni Press od listopada 2009 w nieregularnym cyklu kilkuzeszytowych mini-serii. Polskie tłumaczenie ukazało się w czterech tomach zbiorczych nakładem wydawnictwa Mucha Comics.
Osadzona w konwencji kryminału noir seria opowiada o Dex Parios, prywatnej detektyw z Portland w stanie Oregon, która popada w długi po przegranych wizytach w kasynie. W zamian za umorzenie należności właścicielka kasyna zleca Dex odnalezienie jej zaginionej wnuczki. Zadanie okazuje się trudniejsze, niż się wydawało, i ściąga na Dex wiele kłopotów.
Na podstawie komiksu powstał amerykański serial telewizyjny pod takim samym tytułem, emitowany od 25 września 2019 do 25 marca 2020 przez stację ABC.
