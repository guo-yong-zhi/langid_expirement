12 marca 1979 Rotorua 
 Nowa Zelandia
28 stycznia 2011 w Sankt Moritz 
Ben Sandford  – nowozelandzki skeletonista, dwukrotny uczestnik zimowych igrzysk olimpijskich, brązowy medalista mistrzostw świata.
Ukończył Rotorua Boys' High School, a następnie studia prawnicze na Uniwersytecie Wiktorii.
Międzynarodową karierę rozpoczął w 2002 roku. Kilkukrotnie plasował się w czołowej dziesiątce zawodów Pucharu Świata. Po raz pierwszy miało to miejsce 10 listopada 2005 w Calgary, kiedy to zajął siódme miejsce. W grudniu tego roku był 10. w Igls, w styczniu 2006 uplasował się na ósmym miejscu w Königssee, a w grudniu 2006 na szóstym miejscu w Lake Placid. W 2007 roku był ósmy w Calgary, dziesiąty w Park City i siódmy w Lake Placid. Rok później zajął 9. miejsce w Cesanie i czwarte w Winterbergu. W listopadzie 2009 roku uplasował się na ósmym miejscu w Lake Placid. W styczniu 2010 zajął dziewiąte miejsce w Königssee. 28 stycznia 2011 w Sankt Moritz po raz pierwszy w karierze stanął na podium zawodów Pucharu Świata, zajmując trzecią pozycję. W lutym tego samego roku był piąty w Cesanie. W styczniu 2012 w Sankt Moritz po raz drugi w karierze stanął na podium PŚ, tym razem plasując się na drugim miejscu. W listopadzie 2012 był ósmy w Lake Placid i dziesiąty w Whistler, a w grudniu zajął dziewiąte miejsce w Winterbergu. W styczniu 2013 był siódmy w Altenbergu, a w lutym tego roku zajął ósme miejsce w Soczi. Najwyższe miejsce w klasyfikacji generalnej zajął w sezonie 2007/2008, kiedy był dziesiąty.
W lutym 2006 roku po raz pierwszy w karierze wystąpił na zimowych igrzyskach olimpijskich. W ślizgu mężczyzn zajął wówczas dziesiąte miejsce. Cztery lata później ponownie wystąpił na zimowych igrzyskach i tym razem ukończył rywalizację na jedenastej pozycji. W 2010 roku w Vancouver pełnił rolę chorążego reprezentacji Nowej Zelandii podczas ceremonii zamknięcia igrzysk.
W 2012 roku, jako drugi Nowozelandczyk w historii, zdobył medal mistrzostw świata w skeletonie. Dwadzieścia lat po sukcesie swojego wuja Bruce'a Sandforda , zdobył brązowy medal mistrzostw świata w Lake Placid.
