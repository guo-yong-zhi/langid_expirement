12 lipca 1975 Bratysława 
191 cm
obrońca
Jozef Valachovič  – piłkarz słowacki grający na pozycji środkowego obrońcy. W swojej karierze 33 razy wystąpił w reprezentacji Słowacji i strzelił w niej 1 gola.
Karierę piłkarską Valachovič rozpoczął w klubie Inter Bratysława. W 1993 roku awansował do kadry pierwszej drużyny i w sezonie 1993/1994 zadebiutował w niej w pierwszej lidze słowackiej. W 1995 roku zdobył z Interem Puchar Słowacji. W 1996 roku odszedł do drugoligowego klubu ŠKP Devín. W 1997 roku ponownie zmienił klub i został zawodnikiem Ozety Dukli Trenčín. Występował w nim przez 3 sezony.
Latem 2000 Valachovič przeszedł do izraelskiego Maccabi Tel Awiw. Po pół roku gry w izraelskiej lidze trafił do czeskiego Slovana Liberec. W 2002 roku wywalczył ze Slovanem mistrzostwo Czech. Piłkarzem Slovana był do końca 2004 roku.
Na początku 2005 roku Valachovič podpisał kontrakt z austriackim Rapidem Wiedeń. W austriackiej Bundeslidze zadebiutował 13 marca 2005 w przegranych 0:1 derbach Wiednia z Austrią Wiedeń. Wiosną 2005 wywalczył z Rapidem mistrzostwo Austrii. W 2007 roku odszedł do drugoligowca, SK Schwadorf, w którym spędził sezon 2007/2008.
W 2008 roku Valachovič wrócił na Słowację i został piłkarzem Slovana Bratysława. W 2009 roku został ze Slovanem mistrzem kraju i sięgnął po Superpuchar Słowacji, a w 2010 roku zdobył z nim Puchar Słowacji. Latem 2010 zakończył karierę piłkarską.
W reprezentacji Słowacji Valachovič zadebiutował 19 maja 1999 roku w wygranym 2:0 towarzyskim meczu z Bułgarią. W swojej karierze grał m.in. w eliminacjach do ME 2000, MŚ 2002, MŚ 2006 i ME 2008. W kadrze Słowacji od 1999 do 2009 roku rozegrał łącznie 33 mecze i strzelił 1 gola.
