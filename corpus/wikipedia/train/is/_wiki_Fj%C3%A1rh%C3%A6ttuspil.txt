Fjárhættuspil er tegund leikja þar sem tveir eða fleiri aðilar veðja ákveðinni upphæð á hvernig ákveðinn atburður muni fara. Sem dæmi um slíkt veðmál þá gætu tveir aðilar veðjað um það hvor muni sigra KR eða Fram, í næsta leik liðanna. 
Hægt er að veðja upp á næstum hvað sem er, úrslit í íþróttaleikjum eða sigurvegara í kosningum eða raunveruleikaþáttum. Hægt er að veðja á næstum hvaða íþrótt sem er og sumar íþróttir eins og veðreiðar ganga nær eingöngu út á það að veðja peningum á sigurvegarann. Gríðarlegur fjöldi af fjárhættuspilum er til í heiminum og það er mismunandi eftir menningarsvæði hvaða tegund er vinsælust. Af vinsælum afbrigðum má nefna teningaspil, póker, rúllettu og Bingó. Hægt er að spila fjárhættuspil í spilavítum, spilakössum, upp á eigin spýtur og á netinu við aðra spilara. Mismunandi er eftir löndum hvort fjárhættuspil séu lögleg eða hvaða gerð af fjárhættuspilum sé lögleg. Fjárhættuspil geta einnig leitt til spilafíknar sem getur haft slæm áhrif á einstaklinga, bæði andlega og fjárhagslega.
