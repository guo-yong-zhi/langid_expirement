Antwerpen  er eitt af fimm hollenskumælandi héruðum í Belgíu og tilheyrir Flæmingjalandi. Íbúar eru 1,8 milljónir. Höfuðborgin heitir sömuleiðis Antwerpen.
Antwerpen er nyrst í Belgíu og á löng landamæri að Hollandi. Það liggur auk þess að þremur öðrum belgískum héruðum: Austur-Flæmingjalandi að vestan, Flæmska Brabant að sunnan og Limburg að austan. Antwerpen á eitt útsvæði sem er í hollenska héraðinu Norður-Brabant og heitir Baarle-Hertog. Stærð Antwerpen-héraðs er 2.867 km2. Fljótið Schelde rennur í gegnum héraðið frá suðri til norðurs. Við það liggur höfuðborgin Antwerpen, sem er með stærstu höfnum Evrópu. Héraðið er marflatt. Hæsti punkturinn er Beerzelberg sem nær aðeins 51 metra hæð. Þó er manngerð hæð við höfnina í Antwerpen sem nær í 55 metra hæð.
Í fána Antwerpen eru 24 ferningar: 8 rauðir, 6 hvítir, 6 gulir og 4 bláir. Ferningarnir og litirnar eru teknir úr fánum þriggja stærstu sýslna héraðsins, Antwerpens, Mechelen og Turnhout. Fáninn var samþykktur í október 1996 og tekinn í notkun 7. janúar 1997.
Skjaldarmerkið kom fyrst fram á innsigli 1239 og er sett saman úr þremur merkjum, þ.e. merki markgreifadæmisins Antwerpen , Mechelen  og Turnhout . Merkið var sett saman þegar Belgía varð sjálfstæð árið 1830, en hefur tekið nokkrum breytingum á síðari tímum.
Héraðið Antwerpen heitir eftir borginni Antwerpen, sem er ein mesta hafnarborg Evrópu. Heitið kemur úr þýsku og er dregið af orðunum an de warp, sem merkir við hólmana. Hólmarnir voru eiginlega litlar manngerðar eyjar á fljótinu Schelde sem fólk bjó á.
Þegar hinu mikla ríki Franka var skipt upp eftir lát Karlamagnúsar varð fljótið Schelde að landamærum Frakklands og þýska ríkisins. Ottó II. keisari stofnaði markgreifadæmið Antwerpen sem mótvægi og vörn gegn Flæmingjalandi. Héraðið varð síðar hluti af greifadæminu Brabant, sem tilheyrði ýmist Búrgund, Habsborg, Spáni eða Austurríki. Árið 1795 var héraðið innlimað í Frakkland og tilheyrði því meðan Napoleons naut við. Frakkar settu mörk héraðsins eins og þau eru í dag. Antwerpen varð hluti af konungsríkinu Belgíu 1830, þrátt fyrir að flestir íbúarnir töluðu hollensku en ekki frönsku.
Antwerpen er langstærsta borg héraðsins. Alls eru 70 sveitarfélög þar. Stærstu borgir héraðsins:
