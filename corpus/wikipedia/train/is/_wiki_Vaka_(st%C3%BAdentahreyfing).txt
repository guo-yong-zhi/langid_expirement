Vaka, félag lýðræðissinnaðra stúdenta er frjáls félagasamtök nemenda við Háskóla Íslands sem hefur verið starfandi frá árinu 1935. Félagið hefur ár hvert staðið fyrir framboði til Stúdentaráðs.
Vaka, félag lýðræðissinnaðra stúdenta, var stofnað árið 1935. Stofnun þess átti sér stað á miklum umbrotaárum en á árunum áður var Félag Róttækra Háskólastúdenta stofnað, sem aðhylltist sósíalísk og kommúnísk gildi, og félag þjóðernissinnaðra Stúdenta stofnað, en það barðist fyrir þjóðernissinnuðum gildum. Mörgum þóttu mannréttindi og lýðræði fótum troðin af áðurnefndum félögum, enda bæði félög róttæk. Svo kom til að Vaka var stofnuð, og fór þar fremstur í flokki  Jóhann Hafstein, þá laganemi en síðar forsætisráðherra,og var hann talsverður aflvaki félagsins fyrstu árin eftir stofnun félagsins. 1  
Vaka hefur þó tekið breytingum yfir tímann, en það urðu þáttaskil í starfi Vöku um miðjan 9. áratug síðustu aldar. Vaka hóf þá baráttu fyrir því að fá pólitíkina úr hagsmunabaráttu nemenda. En árunum á undan hafði Stúdentaráð til að mynda opinberlega stutt við Samtök hernaðarandstæðinga sem og berist gegn Álverinu á Grundartanga. Þetta vildi Vaka burt og taldi ekki eiga heima í hagsmunabaráttu stúdenta. Það skal þó tekið fram að í því fólst ekki að Vaka eða Vökuliðar væru ósammála þessum pólitísku sjónarmiðum. Hins vegar töldu þeir að þetta ætti ekki beint erindi við stúdenta og hagsmunabaráttan yrði að vera þess eðlis að gæta hagsmuna stúdenta og stuðla að öflugu félagslífi innan Háskólans. 2 
Þessar hugmyndir Vöku hafa gert það að verkum að Stúdentaráð hætti að senda frá sér yfirlýsingar, alls ótengdar stúdentum og þótti Vökuliðum, og þykir enn, það fagnaðarefni, enda ekki hlutverk ráðsins að koma með pólitískar yfirlýsingar ótengdar hagsmunabaráttu stúdenta. Þetta er einnig í fullkomnu samræmi við þá staðreynd að Vaka eru samtök óháðra. Það þýðir ekki að fólk megi ekki hafa skoðun á málefnum líðandi stundar eða pólitík, heldur öllu frekar að Vaka sé breiðfylking ólíkra skoðana, með það að sameiginlegu markmiði að stuðla að bættum hagsmunum stúdenta.
