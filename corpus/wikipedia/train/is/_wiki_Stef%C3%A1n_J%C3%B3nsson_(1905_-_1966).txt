Stefán Jónsson  var rithöfundur og kennari og er líklegast hvað þekktastur fyrir kvæði sín og sögur, ætluð börnum og unglingum, og má þar helst nefna Guttavísur og Hjaltabækurnar þrjár, Sagan hans Hjalta litla, Mamma skilur allt og Hjalti kemur heim.
Guttavísur eða Sagan af Gutta litla, sem flestir Íslendingar kannast við, kom fyrst út árið 1938 í hefti ásamt nokkrum öðrum kvæðum en áður hafði Stefán sent frá sér smásöguna Konan á klettinum og hlotið fyrir hana fyrstu verðlaun í smásagnakeppni Eimreiðarinnar árið 1933.  Hann hlaut sömu verðlaun árið 1940 fyrir smásöguna Kvöld eitt í september.  Af öðrum verkum Stefáns má nefna smásagnasafnið Við morgunsól , skáldsögurnar Vinir vorsins  og Óli frá Skuld  og myndskreytta barnakvæðið En hvað það var skrýtið . Stefán skrifaði tvær skáldsögur fyrir fullorðna, Sendibréf frá Sandströnd  og Vegurinn að brúnni .
Verk Stefáns eru talin njóta mikillar sérstöðu innan bókmennta fyrir börn og unglinga og fullorðnir kunna ekki síður að meta þau. Þótt hann hafi skrifað barna- og unglingasögur notaðist hann alltaf við eðlislægt raunsæi sitt.  Á sínum tíma sætti Stefán þó nokkurri gagnrýni þar sem persónur hans þóttu ekki alltaf vera gott fordæmi eða hegða sér á hátt sem þótti til eftirbreytni og fyrirmyndar.  Stefán náði hins vegar að snerta mannlegar hliðar lesenda sinna og hélt því ætíð fram og skrifaði ósjaldan í formála bóka sinna að honum þætti varasamt þegar barnasögur væru hreinn barnaskapur. Hann leitaðist við að segja börnum sögur sem gerðu þau að þenkjandi manneskjum og að sama skapi höfða til barnsins í þeim fullorðnu.
Stefán var giftur Önnu Aradóttur.
Kvæðið- En hvað það var skrýtið - er eftir Pál J. Árdal - en - En hvað það var skrítið - eftir Stefán Jónsson 
Skáldsögur
Smásögur
Ljóð
Leikrit
