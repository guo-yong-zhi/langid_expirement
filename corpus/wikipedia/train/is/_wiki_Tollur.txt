Tollur er skattur sem lagður er á vörur sem fluttar eru milli ríkja. Tollur er reiknaður út frá virði vörunnar og er innheimtur í landinu sem varan er flutt inn í. Í mörgum löndum er einstaklingum leyft að flytja inn tiltekið magn af ákveðinni vöru, svo sem áfengi, tollfrjálst. Með fríverslunarsamningum er hægt að lækka eða fella niður tolla á margar vörur. Tolla má nota til að stýra framboði innfluttra vara og ýta þannig undir innlenda framleiðslu.
Tollur er frábrugðinn virðisaukaskatti sem lagður er á vöru burtséð frá uppruna hennar. Við innflutning þarf að greiða bæði tolla og virðisaukaskatt. Vörur sem greiða þarf tolla á kallast tollskyldar.
Í tollabandalagi eru engir tollar lagðir á vörur sem fluttar eru innan þess. Hins vegar gilda sameiginlegir ytri tollar gagnvart ríkjum utan bandalagsins. Dæmi um tollabandalög eru m.a. Evrópusambandið og Evrasíska efnahagssambandið.
