John Michael Crichton  var bandarískur rithöfundur og kvikmyndagerðarmaður. Bækur hans hafa selst í yfir 200 milljónum eintaka um allan heim og yfir tugur þeirra hefur verið kvikmyndaður. Bækur hans falla flestar í flokk vísindaskáldskapar, tæknitrylla og læknaskáldskapar. Skáldsögur hans fjalla oft um nýja tækni og mistök í samskiptum manna við hana, sérstaklega líftækni sem leiðir til hörmunga. Margar af skáldsögum hans byggjast á læknisfræðilegi eða vísindalegi þekkingu, sem endurspeglar bakgrunn Crichtons sjálfs.
Crichton lauk doktorsprófi frá Harvard Medical School árið 1969 en stundaði ekki lækningar og kaus að einbeita sér að skrifum sínum í staðinn. Hann hóf að skrifa undir dulnefni. Skáldsögur hans urðu 26 talsins. Meðal þeirra þekktustu eru The Andromeda Strain , The Terminal Man , Lestarránið mikla , Congo , Sphere , Júragarðurinn , Rising Sun , Afhjúpun , Horfinn heimur , Airframe , Timeline , Prey , State of Fear , og Next . Nokkrar ókláraðar skáldsögur voru gefnar út eftir dauða hans árið 2008 en þær voru mislangt komnar.
Crichton tók einnig þátt í kvikmynda- og sjónvarpsiðnaðinum. Árið 1973 skrifaði hann og leikstýrði Westworld, fyrstu myndinni sem notaði tvívítt tölvugert myndefni. Hann leikstýrði einnig Coma , The First Great Train Robbery , Looker , og Runaway . Hann var höfundur sjónvarpsþáttanna ER , og nokkrar af skáldsögum hans voru kvikmyndaðar, einkum Jurassic Park-bókaröðin.
Hann var á öndverðum meiði við meginstraumsvísindamenn í ýmsum málefnum, svo sem loftslagsbreytingum, hættu vegna reykinga og leit að lífi á öðrum hnöttum. 1  2  Crichton sjálfur setti þessa andstöðu fram sem „hagnýta efahyggju“ um vísindi sem byggja á samþykki, með þeim rökum að of mikil trú á tölfræðilíkönum skapi möguleika á hlutdrægni, sérstaklega þegar fólk er beitt pólitískum og samfélagslegum þrýstingi eins og löngun til að afstýra kjarnorkustríði. 2 
