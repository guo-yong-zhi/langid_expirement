Gianni Schicchi  estas komedia opero en unu akto de Giacomo Puccini por itallingva libreto de Giovacchino Forzano, komponita en 1917–18. La libreto estis bazita sur okazaĵo menciita en la verko de Dante nome Dia Komedio. La verko estis la tria kaj fina parto de la operaro de Puccini nome Il trittico  — nome tri unuaktaj operoj kun kontrastaj temoj, origine verkitaj por esti prezentitaj kune. Kvankam ĝi pluestas prezentita kun unu aŭ ambaŭ el la aliaj operoj de la trittico, Gianni Schicchi estas nuntempe pli ofte ludata ĉu sola aŭ kun aliaj mallongaj operoj de aliaj komponistoj. La ario "O mio babbino caro" estas unu el plej konataj de Puccini, kaj unu el plej popularaj arioj en opero.
Puccini delonge konsideris verki serion de unuaktaj operoj kiuj estus prezentitaj kune en unusola vespero, sed fronte al manko de taŭgaj temoj kaj kontraŭo el lia publikisto, li ripete prokrastis la projekton. Tamen, ĉirkaŭ 1916 Puccini estis kompletinta la unuaktan tragedion Il tabarro kaj, post konsideri variajn ideojn, li eklaboris la venontan jaron pri la solena, religia, porina opero Suor Angelica. Gianni Schicchi, nome komedio, kompletas la triptikon per plia kontrasto. La muziko kombinas elementojn de la moderna stilo de Puccini de harmonia dissonado kun lirikaj eroj rememoraj de Rossini, kaj ĝi estis laŭdita pro sia inventemo kaj imagopovo.
Kiam Il trittico premieris ĉe la Metropola Operejo de Novjorko en Decembro 1918, Gianni Schicchi iĝis tuja sukceso, dum la aliaj du operoj estis ricevitaj kun malpli da entuziasmo. Tiu modelo ege ripetiĝis ĉe la premieroj de Romo kaj Londono kaj tio kondukis al komercaj premoj por abandoni la malplej sukcesajn elementojn. Kvankam en la arta etoso Puccini kontraŭis la prezentadon de la tri operoj escepte kiel la originala triptiko, ĉirkaŭ 1920 li jam estis donanta nevolan permeson por separataj prezentoj. Gianni Schicchi estis sekve la plej prezentita parto de Il trittico kaj estis amplekse registrita.
La historio temas pri friponaĵoj por ŝanĝo de testamento favore de unu parto aŭ alia. Krome ekzistas malamikeco inter du partoj, nome familioj, al kiuj apartenas respektive ambaŭ amantoj de la ĉefrolula paro.
