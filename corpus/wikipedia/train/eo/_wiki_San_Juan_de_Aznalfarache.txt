
San Juan de Aznalfarache estas urbeto kaj municipo de la Aŭtonoma Komunumo Andaluzio, en la provinco Sevilla, sude de Hispanio.
La areo de la municipo estas 4 km2 kie loĝas 19,943 geloĝantoj, do loĝdenso estas 4985.8 loĝ./km2.
San Juan de Aznalfarache situas je nur 4 km de la provinca ĉefurbo Sevilla, do tiel ĝi funkcias preskaŭ kiel kvartalo de la ĉefurbo.
Tiu setlejo estis la romia urbo "Osset", kie oni stampis propran moneron kun homa kapo sur la averso kaj starulo kun vinberaro de la dekstra mano sur la reverso.
Poste iĝas andalusa "Hizn-Al-Faraĵ" , kio iĝis "Aznalfarache". Tiun kastelon oni konstruis en 1197 dum almohada regno de Almansuro kaj poste estis sidejo de la sevila reĝo kaj poeto Motamido.
Laŭ statistikoj de la andaluza registaro  la 19943 geloĝantoj de la municipo San Juan de Aznalfarache estas 10284 inoj kaj 9659 viroj. Lasta konata nombro de naskiĝoj po jaro estis 282, 138 inoj kaj 144 viroj, kaj mortis 149, 63 inoj kaj 86 viroj. Tiel la natura kresko estis 133 . La laborkapabla loĝantaro estis 8554 homoj .
En la 4-kvadratkilometra teritorio estas la urbo, kun tri diferenciĝitaj areoj: la ĉefa kaj plejloĝata Barrio Bajo, la komerca-industria Barrio Alto kaj la malnova armea areo Barriada del Monumento.
