
Sherborne estas malgranda urbo en Dorset, Anglio, ses mejlojn  for de Yeovil, Somerset. En 2001 la loĝantaro estis ĉirkaŭ 9.350, el kiuj 40 pocentoj estis emeritoj. Sherborne enhavas abatejon, kastelon, privatajn lernejojn kaj aliaj malnovajn konstruaĵojn.
La saksoj nomis la urbon scir burne, kio signifis "klara rivereto". Dum la frua anglo-saksa epoko ĝi iĝis la ĉefurbo de Wessex, unu el la reĝlandoj de Anglio. En la abatejo entombiĝis la reĝoj Ethelbert  kaj Ethelbald , pli aĝaj fratoj Alfredo la Granda, kiu edukiĝis ĉe la monaĥa lernejo en Sherborne. En 705 la diocezo apartiĝis inter Sherborne kaj Winchester kaj la Reĝo Ine fondis abatejon pro la unua episkopo de Sherborne, Sankta Aldhelm. En 1075 la episkopa sidejo translokiĝis al Old Sarum, la antaŭa sidloko de Salisbury, kaj la abatejo iĝis benediktana monaĥejo. Dum la dek-kvina jarcento, dum kvereloj kun la monaĥoj, la urbanoj forbruligis la abatejan preĝejon, kiu estis rekonstruita inter 1425 kaj 1504. La reĝo Henriko la 8-a fermis la anglajn monaĥejojn inter 1536 kaj 1539 kaj forvendis ilin. En 1539, kavaliro John Horsey aĉetis la abatejon de Sherborne, kaj la preĝejo iĝis ordinara preĝejo.
 Dum la dek-dua jarcento Roger de Caen, episkopo de Salisbury kaj kanceliero de Anglio, konstruis fortikigatan palacon, kiu detruiĝis en 1645 dum la enlandaj militoj. En la palacaj grundoj Sir Walter Raleigh konstruis domegon, nun nomatan "Sherborne Castle" , en 1594.
En 1550, uzante antaŭajn konstruaĵojn de la abatejo, oni refondis la lernejon, kiu nun estas fama privata lernejo. Tie edukiĝis multaj gravaj personoj, inter kiuj la matematikisto Alan Turing, la aktoro Jeremy Irons kaj la verkisto John le Carré.
En la romanoj de Thomas Hardy Sherborne aperas kun la nomo "Sherton Abbas".
