Malgranda Salgiro  estas rivero en Krimeo, dekstra alfluanto de Salgiro. Por alnomi la riveron oni foje uzas ankaŭ la nomon Ĉokurĉa.
La rivero komenciĝas sur la nord-okcidentaj deklivoj de Dolgorukova altebenaĵo  el karsta fonto, kiu situas proksimume 700 metrojn super la marnivelo. Fluante nord-okcidenten la rivero formas la Malgrandsalgiran valon fluante tra la vilaĝoj Denisovko kaj Strogonovko. Poste ĝi fluas sur la teritorio de Simferopolo, kie ĝia fluejo estas iomete arte prilaborita .
Ene de Simferopolo Malgranda Salgiro akceptas sian plej grandan alfluanton  — la riveron Abdalko. Meze de Simferopolo  la rivero alfluas la riveron Salgiro.
La akvoj de la rivero estas uzataj por irigacio, sed iuj signifaj akvorezervujoj kaj digoj sur la rivero mankas.
Oni opinias, ke en la malnova historio la rivero estis pli multakva, ĉar la dimensioj de la Malgrandsalgira valo estas tre vastaj por la nuna akvofluo. Ĝis la mezo de la 20a jarcento Malgranda Salgiro alfluis la Grandan Salgiron iom pli norde, tial inter la du riveroj  meze de moderna Simferopolo ekzistis sufiĉe humida kaj marĉa tereno. Proksimume en la 1950aj jaroj la fluejo de Malgranda Salgiro estis artefarite ŝanĝita tiel, ke ĝi ĝis nun alfluas Salgiron pli sude  1 .
En la valo de Malgranda Salgiro ene de la eksa vilaĝo Lugovoje  troviĝas kaverno Ĉokurĉa, en kiu oni trovis restaĵojn de la ŝtonepoka setlejo 2 . La kaverno estis deklarita kiel naturmonumento en 1964, sed nun, bedaŭrinde, troviĝas en plej neprizorgata stato 3 .
