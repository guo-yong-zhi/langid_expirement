World Wind és un programa que actua com un globus terraqüi virtual, o globus virtual desenvolupat per la NASA per ser usat a ordinadors personals amb Microsoft Windows, a més de worldwind, hi ha un paquet per ubuntu. Superposa imatges de satèl·lits de la NASA i fotografies aèries del United States Geological Survey  sobre models tridimensionals de la Terra, i en les últimes versions, Mart i la Lluna.
L'usuari pot interaccionar amb el planeta seleccionat girant-lo i ampliant-ne zones. A més es poden superposar topònims i fronteres, entre altres dades, a les imatges. El programa també conté un mòdul per visualitzar imatges d'altres fonts d'Internet que facin servir el protocol de l'Open Geospatial Consortium Web Map Service. Addicionalment existeixen multituds d'ampliacions per World Wind que augmenten la seva funcionalitat, com per exemple, poder mesurar distàncies o obtenir dades de posició des d'un GPS.
Amb la instal·lació del programa s'inclouen les imatges de baixa resolució Blue Marble del sensor MODIS, segons s'amplien zones determinades es descarreguen imatges d'alta resolució provinents del satèl·lit Landsat 7 o de l'USGS. El conjunt total de les imatges ocupa al voltant de 4,6 terabytes, i tenen una resolució típica de 15 m/píxel per a tothom  i entre 1 i 0,25 m/píxel per als Estats Units . A més es poden mostrar diversos conjunts d'imatges animades, entre elles les provinents dels sensors MODIS i GLOBE.
Amb la instal·lació bàsica es poden mostrar capes de dades que mostrin les banderes dels països, topònims, línies de latitud i longitud, densitat de població, punts d'interès i altres dades.
A més es poden descarregar més capes addicionals com a aplicacions. Una de les capes disponibles com a ampliació, anomenada Wikipedia, mostra punts d'interès a la Terra amb enllaços a la Wikipedia.
També és possible descarregar al programa altres astres, que igual que la Terra, es poden veure en fotografies en la seva pràctica totalitat, però amb menor resolució. Entre els astres que es poden descarregar hi ha la Lluna, Mart, Venus, Júpiter i els seus quatre satèl·lits principals Io, Europa, Ganímedes i Calisto.
Google Earth, anteriorment conegut com a Keyhole, és molt similar a World Wind. La resolució de les imatges és més gran en Google Earth que a World Wind, però les imatges de World Wind són de domini públic mentre que les de Google Earth no. A més World Wind és ampliable, mentre que Google Earth conté una funcionalitat tancada.
