Hem caminat damunt la Lluna , també anomenat Hem trepitjat la Lluna 1  és el dissetè còmic de Les aventures de Tintín. Publicat per fascicles entre 1952 i 1953 va aparèixer en forma d'àlbum el 1954. És la continuació de l'àlbum Objectiu: la Lluna.
La història continua en el punt on queda l'àlbum anterior: després del llançament reeixit del coet s'intenta contactar amb els tripulants. No obstant això, hi ha una sorpresa, els Dupond i Dupont s'han confós d'hora i es troben a bord.
Després d'un viatge amb alguns sobresalts, allunitzen a la Lluna, en el cràter Hiparc, on munten l'equip i comencen les investigacions i exploració del terreny amb alguna anècdota, com quan troben gel en una cova. En una de les expedicions en què queden en el coet Tintín i l'enginyer Wolff, entra en acció el coronel Jorgen, conspirador de Bordúria, per apoderar-se del coet i abandonar els expedicionaris en el satèl·lit.
Tintín aconsegueix frustrar el cop però es veuen forçats a tornar a la terra a causa de les insuficients reserves d'oxigen per a la tripulació. Després d'un nou intent dels conspiradors per a apoderar-se del coet, Jorgen mor en disparar-se la seva arma mentre forceja amb Wolff, qui intentava evitar que el coronel matés a la resta de la tripulació. Més tard, el mateix Wolff sacrifica la seva vida llançant-se a l'espai, perquè els altres tinguin prou aire. El coet es dirigeix a la terra amb oxigen insuficient, però al final aconsegueixen arribar tots a la Terra sans i estalvis.
Va ser publicat per primer cop en català el 1968 per Editorial Joventut. El 2001 va ser publicat per Casterman com "Hem trepitjat la Lluna". 1  El novembre de 2020 va ser traduït al mallorquí, l'aranès i l'aragonès. 2 
