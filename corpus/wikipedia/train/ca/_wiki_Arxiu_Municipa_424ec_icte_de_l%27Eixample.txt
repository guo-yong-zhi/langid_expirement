L'Arxiu Municipal del Districte de l'Eixample  és un arxiu de l'Eixample de documentació procedent de l'administració i de fons privats.
És un dels centres que configuren l'Arxiu Municipal de Barcelona, juntament amb la resta d'arxius municipals de districte, l'Arxiu Històric de la Ciutat de Barcelona, l'Arxiu Municipal Contemporani de Barcelona, l'Arxiu Fotogràfic de Barcelona i els arxius centrals.
Des del 2011, l'Arxiu té la seu a la planta subterrània dels equipaments situats al carrer de Calàbria, 38, que corresponen a l'antic cinema Waldorf Cinerama, adquirit per l'Ajuntament per crear nous equipaments per al Districte. Les instal·lacions del carrer de Calàbria disposen d'una superfície total de 840 m2 i estan dotades de sistemes de climatització, control de temperatura i humitat, i de les mesures de seguretat adients per a la conservació de la documentació. 1  Les tenen una sala de consulta per a deu persones, una sala de treball i dos dipòsits documentals amb una superfície total de 840 m2 i amb 895 i 1.747 metres lineals de prestatgeries, respectivament. La totalitat de metres lineals, 2.642, permeten encabir unes 24.000 caixes d'arxiu.
L'arxiu de l'Eixample ha estat ubicat en diferents seus, la primera de les quals va ser la Casa Elizalde, al carrer de València, 202, entre els anys 1990 i 1996. Després va estar ubicat, provisionalment, a les oficines municipals del Districte del carrer del Consell de Cent, 333, des d'on va ser traslladat a les instal·lacions de la seu del Districte del carrer d'Aragó 2  així que es van inaugurar el 1995. Va romandre en aquest edifici fins al seu trasllat, el 2011, a la seu actual del carrer de Calàbria. Durant aquest període, els fons documentals de l'Arxiu van estar disseminats en set dipòsits diferents: als dos dipòsits d'arxiu situats a la planta segona del soterrani del Mercat de la Concepció ; al dipòsit ubicat als baixos d'un edifici de la Gran Via, 732; un quart al primer pis d'un immoble del carrer de Padilla, 321, i tres més en diferents dependències de la seu del districte. 1  El trasllat a l'actual seu del carrer de Calàbria va permetre agrupar tot el fons documental en un sol dipòsit d'arxiu, fet que va facilitar el tractament sistemàtic de tota la documentació i una gestió més àgil i eficient.
En la seva actual ubicació a l'Illa Waldorf, l'Arxiu ocupa l'espai on abans hi havia les sales de projecció del cinema Waldorf Cinerama, inaugurat el 1966 i fruit de la remodelació del cinema de barri Mistral, en funcionament fins al 1962. L'Ajuntament va adquirir l'espai un cop va acabar la seva activitat per crear nous equipaments per al districte. 3 
L'Arxiu Municipal del Districte de l'Eixample custodia i gestiona fons documentals municipals, fons privats i col·leccions. De manera similar a l'Arxiu Municipal del Districte de Ciutat Vella, conserva, majoritàriament, documentació administrativa de l'Ajuntament de la segona meitat del segle xx, ja que la documentació històrica sobre els orígens, l'evolució i la construcció de l'Eixample es troba a l'Arxiu Municipal Contemporani de Barcelona. 4  El fons de l'Ajuntament de Barcelona està format per la documentació que genera el Consell Municipal del Districte de l'Eixample en l'exercici de les seves competències des del 1900 fins a l'actualitat, tot i que predomina la del període comprès entre el 1984 i el 2015.
Destaquen, per la seva magnitud i importància, les sèries documentals referides a l'obtenció de permisos municipals per dur a terme activitats industrials i obres menors o majors, atesa la rellevància demogràfica, econòmica i arquitectònica del Districte en el conjunt de la ciutat. Un exemple d'aquest tipus de documentació és l'expedient de la nova seu de l'Arxiu a l'Illa Waldorf. Conserva també documentació procedent de la Junta Municipal dels districtes IV i VI, del període del 1964 al 1979. 4  Pel que fa als fonts privats, destaca la donació que la fotògrafa Rosa Feliu va fer del seu reportatge fotogràfic Eixample Monumental, realitzat el 1983. Es tracta d'un total de 3.072 negatius que retraten les façanes de la considerada part monumental de l'Eixample, aquella que delimiten els carrers Muntaner, passeig de Sant Joan, avinguda Diagonal, Gran Via de les Corts Catalanes i passeig de Gràcia. D'aquests negatius, 866 han estat positivats en paper, digitalitzats i són consultables al Catàleg en línia de l'Arxiu Municipal de Barcelona. Cal destacar també la donació de Maria Àngels Dodero, el 1999, de 17 fotografies en paper del seu avi, Enric Dodero, i que retraten escenes de la Barcelona de començaments del segle xx. Pel que fa als fons hemerogràfics, es conserven revistes i publicacions periòdiques editades a l'Eixample, provinents, en molts casos, d'associacions de veïns i entitats diverses dels seus barris.
