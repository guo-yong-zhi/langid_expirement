Abu-Muhàmmad Alí ibn Àhmad ibn Saïd ibn Hazm , més conegut simplement com a Ibn Hazm , fou un filòsof, teòleg, jurista, historiador, narrador i poeta andalusí.
Desenvolupà una intensa activitat política. Fou visir del califa Abd ar-Rahman V i, a causa d'intrigues de palau, va ser empresonat en diverses ocasions i patí desterrament. Abandonà l'activitat política per dedicar-se a estudiar teologia i dret; evolucionà des del corrent tradicional malikita al racionalisme zahirita.
Després de la descomposició del Califat de Còrdova recorregué diverses taifes, on la seva personalitat arrasadora i els seus dots dialèctics el feren plaent a distints governants, però l'enfrontaren als poders religiosos i jurídics establerts. Va residir, almenys a la Sevilla, convidat per al-Mutadid, on els seus llibres foren cremats, i a la Taifa de Dàniya, al continent i a Mayurqa, on s'establí uns nou anys  i on mantingué la polèmica sobre la llei musulmana entre Ibn Hazm i al-Baxí, després de la qual s'exilià definitivament a la Taifa de Niebla on morí el 1064 en l'anonimat.
Escrigué nombroses obres filosòfiques. El seu pensament es basava en Aristòtil i s'esforça a distingir el vertader del fals, qüestió que porta a un sisè sentit o sentit comú pel qual es demostren les veritats. Aquestes veritats es troben en estreta relació amb la fe per la qual cosa un bon coneixement de la filosofia porta a relacionar les veritats amb la teologia.
La seva obra més difosa actualment és Tawq al-hamama , escrita a Xàtiva cap a 1023. Tracta de les reflexiones sobre la vertadera essència de l'amor, intentant descobrir el que té de comú i immutable a través dels segles i les civilitzacions, i per tant d'influència neoplatònica; inclou detalls autobiogràfics i documentals. Constitueix també un diwan, o antologia poètica de tema amorós de gran elegància.
També escrigué sobre altres branques del saber, com ara:
Història
Didàctica
Teologia
L'Ajuntament de Xàtiva amb edicions Bromera convoca anualment el Premi Ibn Hazm de poesia en valencià, en el marc dels Premis Literaris Ciutat de Xàtiva.
