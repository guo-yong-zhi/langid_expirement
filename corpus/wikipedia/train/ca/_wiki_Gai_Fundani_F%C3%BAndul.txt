Gai Fundani Fúndul  va ser un magistrat romà del segle iii aC. Formava part de la gens Fundània, una gens romana d'origen plebeu.
Va ser edil plebeu l'any 246 aC i va acusar a Clàudia, una de les filles d'Appi Claudi Cec, amb el suport del seu col·lega Tiberi Semproni Grac. 1  La noia, sortint d'uns jocs es va veure atabalada per la multitud i va dir en veu alta que li hauria agradat que el seu germà Publi Claudi Pulcre hagués estat viu perquè organitzés una altra flota per perdre-la, i així disminuiria el nombre de persones. 2  Després d'una forta oposició per part de la gens Clàudia i de totes les seves connexions, finalment només va ser condemnada a una multa amb la quantia de la qual es va construir el Temple de la Libertas a l'Aventí. Ciceró explica una història diferent i diu que l'acusat va ser Publi Claudi Pulcre, el fill d'Appi Claudi Cec  i l'acusació va ser d'impietat per fer una batalla en contra dels auspicis i ser derrotat a Drèpana.
Va ser elegit cònsol l'any 243 aC i enviat a Sicília a lluitar contra Amílcar Barca que ocupava la ciutat d'Erix. Amílcar va demanar una treva per enterrar els morts i Fundani li va contestar que valia més demanar una treva pels vius i va rebutjar la petició. Quan més tard Fundani va fer una proposta de treva per recollir els seus morts a Amílcar, aquest li va concedir dient que ell no combatia contra els morts. 1 
