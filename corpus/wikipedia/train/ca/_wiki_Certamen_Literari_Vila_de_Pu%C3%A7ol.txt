El Certamen Literari Vila de Puçol són uns guardons ubicats en el camp de la literatura en valencià, concretament a la novel·la i la poesia. Són convocats per l'Ajuntament de Puçol, a l'Horta Nord. Els premis es fan públics cap al mes de setembre, es lliuren amb motiu de la festivitat del 9 d'Octubre i les obres guanyadores són editades a la primavera de l'any següent. 1 
La seua primera edició va ser l'any 1983, només amb la convocatòria de Narrativa. Els anys posteriors s'hi afegeix una modalitat d'assaig, que aplegarà fins al tombant de la dècada dels anys 90. L'any 1991 es va convocar la categoria de Narrativa Infantil, la qual no tingué continuïtat. Des de l'any 1997 s'hi suma la categoria de Poesia, la qual duu el nom de l'escriptor puçolenc Josep Maria Ribelles .
