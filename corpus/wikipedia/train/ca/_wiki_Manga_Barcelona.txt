El Manga Barcelona, 1   és una convenció anual sobre manga, anime i cultura japonesa organitzada per la Ficomic. Les dues primeres edicions del festival es van celebrar a l'Estació de França, traslladant-se seguidament a l'edifici de La Farga, espai en el qual hi va restar 15 edicions. El progressiu increment de públic va fer que a partir de 2012 la cita otaku es mudés a Fira de Barcelona, espai en el qual any rere any va anar registrant nous rècords de visitants. El 25 Manga Barcelona  va tancar les portes amb una assistència rècord de 152.000 visitants. 2  El 2022 Ficomic va anunciar que l'esdeveniment es mudava a la Fira Barcelona Gran Via de L'Hospitalet de Llobregat, per tal de poder continuar absorbint a més públic. No obstant això, aquest fet no va impedir que de nou les entrades posades a la venda s'esgotessin mesos abans del començament del festival.
Des de principis de la dècada del 2010 Manga Barcelona s'ha establert com la cita cultural més multitudinària de Catalunya, superada només pel Primavera Sound, i per davant d'altres festivals com el Saló Internacional del Còmic de Barcelona  o el Festival de música Sónar. 3 
Després d'un experiment en forma de jornades de manga a l'abril del 1995  a finals d'aquell mateix any es va celebrar el primer Saló del Manga de Barcelona a l'Estació de França de Barcelona, on es repetiria l'any següent. No obstant això, atesa la gran afluència de públic, la tercera edició  es va traslladar al recinte de La Farga ; aquesta edició, a més a més, va ser la primera en què hi va haver un autor convidat: el Masami Suda, animador i dissenyador de personatges de Hokuto no Ken. El 2012, el Saló del Manga es traslladà a la Fira de Barcelona, al mateix lloc que el Saló Internacional del Còmic de Barcelona, també organitzat per Ficomic. D'aleshores ençà ha batut rècords d'assistència.
La vint-i-tresena edició  s'allargà per primera vegada a cinc dies, de dimecres 1  a diumenge 5 de novembre, i commemorà el centenari de l'anime  i els vint-i-cinc anys de la publicació de Bola de Drac a Espanya : el XXIII Saló va rebre sis mil assistents més que l'any anterior i oferí activitats relacionades amb el videojoc The Legend of Zelda: Breath of the Wild en un espai de mil cinc-cents metres quadrats; un taller de gastronomia nipona amb arròs de Deltebre i el cuiner Kazushige Ikinari; i una zona d'exhibició de robòtica amb la robot terapèutica Nuka, el doctor Takanori Shibata i Alfredo Garrido García, cantant de la versió espanyola de Mazinger Z. 4 
El maig de 2020, Meritxell Puig, directora general de Ficomic, va presentar el canal en línia "Manga on demand", emès des de You Tube. 5  Poc abans, la pandèmia del coronavirus havia obligat a anul·lar la 38a edició del Saló del Còmic de Barcelona. Com a resposta, Ficomic havia creat immediatament un canal en línia amb un extens programa amb taules rodones i classes magistrals sobre el còmic. 6  El gran èxit d'aquest canal va fer que l'equip organitzador del Saló del Manga llancés un altre canal en línia sobre manga, amb xerrades amb autors, tallers de cuina japonesa organitzats per Roger Ortuño 7  o concursos cosplay des de casa. Alguns dels participants foren invitats habituals al Saló del Manga, com Marc Bernabé, el youtuber Bamf o Óscar Valiente, amb les sessions moderades habitualment pel divulgador de manga Oriol Estrada. 8 
A partir de la seva 14a edició , el Saló del Manga de Barcelona va passar a entregar premis, semblantment a com ja ho feia el Saló Internacional del Còmic de Barcelona. El palmarès pretenia recompensar a les obres manga i a l'anime i inicialment va estar format per set guardons: millor autor viu de manga, millor shonen, millor shojo, millor seinen, millor kodomo, millor manga d'autoria espanyola i millor anime. Dos anys més tard, al palmarès s'hi va afegir el premi al millor fanzine. Malgrat que alguns premis s'han deixat de concedir, en general el palmarès ha romàs constant i s'ha anat incrementant amb els anys. El 2018 s'hi va incorporar el premi al millor josei. Les dues incorporacions més recents al palmarès, de 2021, són el premi al millor BL i el premi al millor yuri. Els premis pretenen reconèixer el treball d'autors i editors sense tenir cap dotació econòmica.
Durant el Saló del Manga de Barcelona es fan moltes activitats, però les més aclamades pels visitants són el concurs de cosplay i el de karaoke.
Tradicionalment se celebra el dissabte, dia de més afluència. Les normes canvien cada any i les categories de premis també.
El nombre de participants ha augmentat sempre, arribant a haver-hi 500 participants en una sola edició. L'organització s'ha vist obligada a restringir el nombre de participants, i el 2006, amb el canvi de president de l'organització, es va intentar eliminar el concurs, tot i que finalment es va realitzar, però només amb un límit de 40 inscripcions.
L'any 2003, Espanya passa a formar part dels països participants en el World Cosplay Summit, i s'escull el Saló del Manga de Barcelona per dur-hi a terme l'elecció dels participants que viatjaran al Japó. La primera edició es va celebrar amb el concurs de cosplay, però a partir del 2004 es van convertir en dos concursos a part.
