El Sportgemeinschaft Dynamo Dresden és un club de futbol alemany de la ciutat de Dresden, Saxònia.
El 1950, el club més popular de Dresden era el SG Friedrichstadt, però el club no era simpàtic a les autoritats soviètiques que ocupaven el país. El club es desfeu i les restes de l'equip acabaren en un equip de treballadors anomenat BSG VVG Tabak Dresden.
El 1948 nasqué l'Sportvereinigung Deutsche Volkspolizei Dresden i ràpidament reemplaçà al SG Friedrichstadt com a club representatiu de la ciutat. El 1950, 17 jugadors d'11 clubs patrocinats per la policia, entre ells el SG Mickten, foren inclosos en un nou club anomenat SV DVP Dresden que vestia de verd i blanc, amb intenció de crear un potent club a Saxònia. Aquest club es refundà de nou oficialment el 12 d'abril de 1953, naixent el SG Dynamo Dresden, adoptant els colors vi i blanc i ingressant a la societat Sportvereinigung Dynamo.
L'any 1954, les autoritats traslladaren l'equip de Dresden a Berlín per unir-se al Berliner FC Dynamo i construir un gran club a la capital, restant el club de Dresden com a segon equip. El Dynamo Dresden retornà a la primera divisió de la RDA el 1962. El 1968 se separà de la societat SV Dynamo  i adoptà el colors groc i negre, els colors de la ciutat.
L'any 1990 amb la reunificació alemanya adoptà el nom 1. FC Dynamo Dresden, retornant al nom original de SG Dynamo Dresden el 2007.
