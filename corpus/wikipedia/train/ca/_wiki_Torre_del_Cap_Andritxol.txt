La Torre del Cap Andritxol, popularment Torre des Cap Andritxol, és una torre de guaita situada al cap homònim, entre Camp de Mar i Cala Fornells, a 180 metres sobre el nivell del mar, al límit entre els municipis de Calvià, i Andratx, a l'illa de Mallorca. Està declarada Bé d'Interès Cultural. 1 
Va ser construïda el 1580 i reformada el 1582. Va estar en ús els segles XVI, XVII i XVIII. A pocs metres d'ella una caseta servia d'habitatge dels torrers. L'any 1769 la torre formava part de la possessió de Son Fortuny, del Marquès de la Romana. El 1867 l'Exèrcit retorna a l'Estat la torre i la caseta. 1  El 2002 la torre va ser restaurada per la seva propietària, la model Claudia Schiffer. 2 
És de tipus cilíndric, de diàmetre d'uns 6,7 m, amb una cambra principal amb l'accés a 4 m del sòl, coberta amb volta de maçoneria i travada amb morter. Des de la sala una escala puja a la terrassa. 3  Es troba en bon estat de conservació: en la restauració del 2002 es va consolidar el morter dels paraments i es van restituir algunes peces del matacà. També es va suplementar l'alçada dels murets superiors amb planxes d'acer patinable, 1  actuació aquesta discutida per tractar-se d'un material aliè a la torre. 4 
