El pantà de la Llosa del Cavall és un embassament situat a la Vall de Lord, que pertany al riu Cardener , creat per una presa localitzada al municipi de Navès, que s'estén pels termes de Navès, Guixers i una minúscula porció del de Sant Llorenç de Morunys, a la comarca del Solsonès.
A més de les del curs alt del Cardener també recull les del seu afluent l'Aigua de Valls. La superfície total de la seva conca és de 200 km².
La presa, d'arc de doble volta, 122,3 m d'alçada i una longitud de coronació de 326 m, s'aixeca al municipi de Navès en un lloc conegut amb el nom de la Llosa del Cavall i va ser acabada de construir l'any 1997.
A l'interior de la presa hi ha tota la infraestructura necessària per a instal·lar-hi una central hidroelèctrica per bé que actualment aquest potencial energètic no s'està aprofitant.
Té una capacitat màxima de 79,4 hm³ i abasta una superfície de 300 ha la major part de la qual  està integrada en el Pla d'Espais d'Interès Natural  de la Generalitat de Catalunya i més concretament en l'espai Serres de Busa-Els Bastets-Lord.
La seva construcció va comportar el desallotjament d'una sola masia habitada: la masia de Cal Vall-longa. També va comportar l'anegament dels ponts de les Cases de Posada i de Vall-llonga, per bé que aquest darrer, a fi de salvar-lo de la seva desaparició, va ser desmuntat peça a peça i reconstruït damunt el torrent del Pou, a la sortida de la vila de Sant Llorenç de Morunys en direcció cap a La Coma.
