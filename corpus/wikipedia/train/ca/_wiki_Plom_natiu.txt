El plom natiu és un mineral de la classe dels elements natius, que pertany al grup del coure.
El plom natiu és l'ocurrència natural del plom, de fórmula química Pb. El plom natiu és poc freqüent, i normalment s'extreu de la galena, el mineral més comú que el conté. El plom natiu és dúctil i molt mal·leable. Cristal·litza en el sistema isomètric. Es troba en forma de masses arrodonides i plaques de fins a 60kg. També forma dendrites i filaments. La seva duresa a l'escala de Mohs és 1,5. Els romans l'anomenaven plumbum i l'utilitzaven per a les canonades de fontaneria. Avui dia, el seu ús principal és per a les bateries de plom i per a proteccions contra la radiació. També és un constituent dels aliatges de baix punt de fusió.
Segons la classificació de Nickel-Strunz, el plom pertany a «01.AA - Metalls i aliatges de metalls, família coure-cupalita» juntament amb els següents minerals: alumini, coure, electre, or, níquel, plata, auricuprur, cuproaurur, tetraauricuprur, anyuiïta, khatyrkita, iodina, novodneprita, cupalita i hunchunita.
És un mineral hidrotermal. També se'n troba en placers, autigènic, i en substitució de les arrels de l'arbre.
