Un parc per a nadons és un espai clos, normalment quadrat, format per una barrera, amb una base o sense, perquè hi juguin els nadons amb seguretat. És útil quan la persona que té càrrec de la criatura no la pot vetllar contínuament.
La major part dels parcs són plegables, per la qual cosa poden ser transportats amb una relativa facilitat i usar-se tant en interior com en exterior. En el sòl del parc sol haver-hi una catifa.
El primer ús d'un parc és esmentat a l'Oxford English Dictionary el 1902. Tradicionalment eren de fusta amb barrons en tot el perímetre, però actualment n'hi ha de diverses formes els laterals dels quals estan protegits per xarxes. A més solen incloure anses perquè els nadons que es comencen a aixecar puguin aferrar-se.
