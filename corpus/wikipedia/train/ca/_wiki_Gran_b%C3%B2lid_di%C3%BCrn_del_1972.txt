 El gran bòlid diürn del 1972  fou un bòlid rasant que el 10 d'agost del 1972 travessà l'atmosfera terrestre i arribà a aproximadament 57 km per sobre de la superfície del planeta abans de tornar a l'espai exterior.
El bòlid aparegué al cel de Utah  a les 14.29 hora local , movent-se de sud a nord a una velocitat de 15 km/s. Restà visible durant 101 segons abans d'abandonar l'atmosfera a sobre d'Alberta . El seu deixant restà visible durant uns minuts. 1  Alguns testimonis sentiren un doble bang sònic associat al pas del bòlid. Assolí el perigeu per sobre de les muntanyes Rocoses, prop de la localitat de Nicholia , a les coordenades 44,386°N 112,993°O.
L'esdeveniment, a més de ser capturat en vídeos i fotografies, 2  fou el primer meteoroide observat per instruments científics i militars en òrbita. 1  3  Inicialment es cregué que podia ser un objecte artificial fora de control , però la seva alta velocitat d'impacte amb l'atmosfera feu que ràpidament es descartés aquesta hipòtesi. 3 
Les dades obtingudes permeten estimar-ne les dimensions en entre 3 i 14 metres depenent de si era un objecte de tipus asteroidal  o cometari . Es creu que la fricció soferta durant el seu pas per l'atmosfera li feu perdre com a mínim un terç de la seva massa. La velocitat de sortida fou mesurada en 14,2 km/s. Els seus paràmetres orbitals també quedaren afectats significativament pel contacte amb l'atmosfera: la inclinació orbital passà de 15 ° a 7 °, el semieix major d'1,66 a 1,47 ua i l'excentricitat de 0,39 a 0,36. 1  3 
El 1994 es plantejà la possibilitat 4  d'un retorn a la proximitat de la Terra el 1997, però arribat el moment no fou detectat. 5 
El bòlid del 1972 és esmentat al prefaci de The Hammer of God, novel·la d'Arthur C. Clarke publicada el 1993, i apareix a la pel·lícula Without Warning, produïda el 1994 per CBS. 5 
