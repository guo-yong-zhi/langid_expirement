La línia 490 és una línia d'autobús interurbà que pertany a la xarxa d'autobusos interurbans de Catalunya. Recorre les poblacions d'Oristà i Prats de Lluçanès, ambdues a la comarca d'Osona i que formen part del Lluçanès. Es va posar en marxa el març de 2006 i realitza un únic servei el primer dilluns de març de cada any, sense pràcticament afluència d'usuaris. 1 
La particularitat de la línia d'operar un sol cop a l'any forma part d'una concessió conjunta a la zona del Lluçanès que s'havia atorgat amb anterioritat. Es tracta d'una línia deficitària sense cap subvenció que no s'utilitza i que entra en servei un dia a l'any per a poder mantenir la llicència de concessió. 2  El fet de disposar de concessions prèvies en la mateixa zona repercuteix en preferències a l'hora d'adquirir-ne de noves. El Departament de Territori i Sostenibilitat de la Generalitat de Catalunya, per la seva banda, confirma aquestes pràctiques i les emmarca dins la llei. 1  3 
Realitza el seu trajecte des de Prats de Lluçanès fins a l'entitat de població de La Torre d'Oristà, al municipi d'Oristà. El seu recorregut dura aproximadament 25 minuts 3  i es combina amb les línies 491 i 492 , de les quals es distingeix en no fer parada a Sant Feliu Sasserra ni a Olost, i per aturar-se en menys parades que les altres dues línies. Les tres, no obstant, utilitzen el mateix vehicle de forma consecutiva. 4 
