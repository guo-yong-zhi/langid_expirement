Ventolà és una masia, protegida com a bé cultural d'interès local, ubicada al solell de la serra de Sant Valentí . No hi ha dades històriques documentals. Per l'estructura arquitectònica i les dades que apareixen en dues de les llindes, se sap que el mas va ser bastit o reformat a finals del segle xviii. 1 
És una masia de planta rectangular i teulat a dues aigües, amb els vessants vers les façanes laterals. Bastida amb pedra poc escairada llevat de les cantoneres i de les que formen les obertures. Disposa de celler, baixos, pis i golfes. Un pas ample per carros, cobert amb voltes d'aresta, comunica la façana de ponent amb la de llevant. La porta d'accés al primer pis és a tramuntana. 1 
La façana de migdia presenta obertures de punt rodó cegades al celler, finestres petites rectangulars als baixos, galeria de quatre arcades al primer pis i dues arcades a les golfes que foren transformades en balcons. 1  Completen el conjunt l'era de batre i la pallissa, a llevant. 1 
