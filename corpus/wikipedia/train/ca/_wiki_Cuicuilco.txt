Cuicuilco és una zona arqueològica localitzada en el Pedregal de San Ángel al sud de la Ciutat de Mèxic, Districte Federal, a l'encreuament de l'avinguda Insurgentes Sud i Perifèric. Fou un dels primers i més importants centres cerimonials de la Vall de Mèxic.
Els assentaments humans més antics que es coneixen del lloc daten del 1200 aC, però es creu que en aquella època Cuicuilco estava constituït per una comunitat purament agrícola. A poc a poc va començar la formació d'un centre urbà, i van aparèixer les capçaleres, que són plataformes de terra amb forma de con truncat, les quals eren llocs de jerarquia major que funcionaven com a centres d'integració. En el seu període de desenvolupament va rebre influències importants de la civilització Olmeca.
Lentament Cuicuilco va començar a créixer. Es va convertir en un punt de trobada entre la part occidental de la conca de Mèxic  i Tollocan .
Entre el 800 i el 600 aC els habitants de Cuicuilco van construir la principal estructura de la zona. És un edifici circular realitzat en fang i recobert de pedres sense treballar i sense morter. Era la base d'un altar en el qual s'havien de realitzar sacrificis. Aquesta forma circular no serà molt preponderant, excepte els temples associats a Quetzalcoatl. Aquesta piràmide acabava amb una plataforma i tenia una escala d'accés. En la base hi havia esquelets enterrats a poca profunditat i de forma radial. S'ha cregut, està relacionada amb deïtats del vent. Gràcies a això, Cuicuilco va adquirir una importància especial com a centre religiós en l'Altiplà central de Mèxic.
Entre els anys 600 i 200 aC, els habitants de Cuicuilco van desenvolupar una ceràmica totalment diferent de la de la resta de les cultures d'Amèrica central, i la ciutat es va desenvolupar enormement. Com a centre urbà va arribar a ser molt important, amb una societat avançada i jerarquitzada. Existien totes les classes socials que van caracteritzar a les ciutats estat d'Amèrica central: hi havia pagesos, artesans, militars, sacerdots i governants.
La forta activitat volcànica del Xitle va començar vers l'any 100 aC, i es va reflectir en la vida cultural de Cuicuilco amb una fervent adoració als déus del foc.
El declivi de Cuicuilco va començar a inici del segle i aC, enfront del creixent auge de Teotihuacan com a centre d'influència cultural i religiosa. Encara que va haver-hi alguns períodes de recuperació, la ciutat va perdre esplendor.
Vers l'any 400 el volcà Xitle, ubicat als voltants de la muntanya de l'Ajusco, feu erupció i va sepultar i destruir el que encara quedava de Cuicuilco i de Copilco . Aquest desastre va provocar la dispersió de la cultura de Cuicuilco al centre de Mèxic. Se sap que Teotihuacan va acollir a una gran part de la gent de Cuicuilco i va incorporar molts trets de la seva cultura.
El jaciment de Cuicuilco està dividit en dues zones. La primera és coneguda com a Cuicuilco A i és on s'ubica el centre cerimonial. L'altra és l'anomenat Cuicuilco B i es troba a ponent de Cuicuilco A, al centre esportiu Villa Olímpica.
La seva importància és reconeguda pels historiadors i arqueòlegs, i no obstant ha estat poc estudiat, sobretot si es compara amb altres zones arqueològiques com Teotihuacan i Tula. El principal obstacle del seu estudi és que la zona està coberta quasi per complet amb lava i això dificulta els treballs d'excavació. A aquesta dificultat s'hi suma la urbanització de la zona amb construccions directament damunt del jaciment arqueològic, com va ser la torre de l'empresa Telmex i la Plaça Comercial Cuicuilco, en 1997.
