El Regne d'Abeokuta fou antic regne històric de Nigèria  i després regne tradicional  centrat en la ciutat d'Abeokuta, avui dia capital de l'estat d'Ogun a Nigèria, situada a la riba oriental del riu Ogun, a 77 km al nord de Lagos per ferrocarril i 130 km pel riu. La població de la ciutat el 2005 era de 593.140, havent passat el 2012 a 888.924 habitants  
Els sodekes van poblar Abeokuta  el 1825 com a lloc de protecció contra els caçadors d'esclaus que venien d'Ibadan i de Dahomey. Els refugiats eren de diversos pobles i van formar una confederació preservant cadascun la seva forma de vida tradicional, religió i costums dels seus poblets d'origen ; pertanyien a l'ètnia egba que havien format l'imperi Oyo que s'estava enfonsant; el 1832 Abeokuta lluitava a la província de Remo a Ijebu i el 1834 a Ibadan a la que va derrotar a la batalla d'Arakanga. El 1842 els egbes lluitaven a Otta i el 1844 al regne d'Ado. Després hi van arribar clans iorubes i missioners anglicans britànics  a més d'algun crioll de Sierra Leone. El 1849 apareix lluitant a Ibarapa que probablement va sotmetre.
Abeokuta va esdevenir de fet la capital dels egbes per la seva posició estratègica en el comerç de palma d'oli; això va provocar l'hostilitat de Dahomey, i el 1851 el rei Gezo va atacar la regió i va assaltar les murallees, però els egbes, amb l'ajut dels missioners i armats pels britànics, el van derrotar en l'anomenada batalla d'Abeokuta; després d'això quasi cada any els egbes van esperar un nou atac dahomeyà. El primer Alake a Abeokuta, Sagbua Okekenu, va ser coronat el 8 d'agost de 1854. El 1860 va lluitar de nou contra el regne d'Ijebu; el 1860-1862 contra el regne d'Ijaye; finalment en el marc de la guerra de Makun  hi va haver una nova incursió de Dahomey el març 1864, però fou igualment rebutjada.
En els anys 1860 van esclatar conflictes amb els europeus, sobretot amb els britànics de Lagos; després de l'entrada dels britànics a Lagos , Abeoukuta va signar un tractat amb Gran Bretanya que suprimia el tràfic d'esclaus al seu territori . Però més tard els egbes van tallar les rutes comercials i després van expulsar els missioners i comerciants el 1867. Entre 1877 i 1893 es van produir les guerres civils iorubes i Abeokuta es va oposar a Ibadan; per necessitat el rei  dels egbes va fer una aliança amb el governador britànic Sir Gilbert Carter  en el qual es reconeixia el govern unit egba de Abeokuta que quedava sota protectorat britànic dins de "Southern Nigeria". El 1914 el país egba  fou declarat part de la colònia de Nigèria i el rei reconegut com a cap tradicional dels egbes.
La recaptació de taxes i la política de govern indirecte del governador general britànic Lord Frederick Lugard, va provocar disturbis el 1918. Els anys 1940 l'agitació va ser a càrrec de l'Abeokuta Women's Union  en l'anomenada Revolta de les dones d'Abeokuta, també causada per les taxes colonials.
Després de la independència el 1960 fou part de la regió occidental. El 1976 la ciutat d'Abeokuta fou declarada capital del nou estat d'Ogun.
