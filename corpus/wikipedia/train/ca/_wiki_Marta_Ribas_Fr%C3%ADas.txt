Marta Ribas Frías  és una política catalana, diputada 1  al Parlament de Catalunya per ICV-EUiA des de 2012. El 12 de març de 2016 va ser proclamada coordinadora nacional del partit, responsabilitat compartida amb David Cid.
Llicenciada en Ciències de la Comunicació, ha treballat 12 anys de periodista com a redactora a COM Ràdio. Abans havia treballat a diversos mitjans locals. Sempre ha estat molt lligada a l'associacionisme de Rubí, molt especialment al món dels esplais i plataformes de coordinació de grups i entitats.
És presidenta d'Iniciativa per Catalunya Verds a Rubí i portaveu del Grup Municipal d'ICV-EUiA a Rubí. Orgànicament, és membre del nucli executiu d'Iniciativa per Catalunya Verds al Vallès Oriental , assessora del grup d'ICV-EUiA al Consell Comarcal i membre del Consell Nacional d'Iniciativa per Catalunya Verds.
Ribas es presentà de número nou de la coalició d'esquerres Catalunya Sí que es Pot a la llista de la circumscripció de Barcelona en les eleccions catalanes de 2015 i revalidà el seu escó.
El 12 de març de 2016 el Consell nacional d'ICV proclamà a Marta Ribas i David Cid nous coordinadors nacionals de la formació i l'eurodiputat Ernest Urtasun com a portaveu del partit. La seva candidatura, l'única que es presentava a les primàries, va obtenir el 91,6% dels vots a favor de la militància. 2 
A les eleccions al Parlament de Catalunya de 2017 fou escollida diputada per la coalició Catalunya en Comú Podem. 3  El 2020 va decidir acabar la seva trajectòria parlamentària i no presentar-se a les eleccions al Parlament de 2021. 4 
