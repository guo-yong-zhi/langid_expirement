Caixa d'Enginyers és una societat cooperativa d'estalvi i crèdit, que va ser fundada el 1967 a Barcelona per un grup d'enginyers, 2  3  i compta amb més de 215 000 socis. Desenvolupa un model de banca personal, comercial, institucional i d'empresa en el territori espanyol amb la vocació de donar servei als professionals, ja siguin enginyers —no és pas requisit ser-ho, tot i el nom de l'entitat— o d'altres professions. Només cal ser soci d'una de les dues cooperatives de l'entitat per poder ser client de la Caixa d'Enginyers. 4 
Fundada el 1967, la característica distintiva del model cooperatiu de Caixa d'Enginyers és que el soci és alhora client i propietari de l'entitat.
Caixa d'Enginyers compta amb una xarxa de 30 oficines pròpies repartides en les ciutats d'Alacant, Barcelona, Girona, Lleida, Palma, Sabadell, Sant Cugat del Vallès, Tarragona, Terrassa, València i Mataró, a més de Bilbao, Madrid, Màlaga, Saragossa i Sevilla. A més dels caixers automàtics ubicats a les mateixes oficines, Caixa d'Enginyers té més de 8.000 caixers col·laboradors. 5 
El 2017 celebrà el seu 50è aniversari. 6 
Aconseguí ressò mediàtic quan decidí no treure la seu social de Catalunya en l'anomenada fuga d'empreses  7 —entre les quals moltes entitats bancàries—, arran del referèndum unilateral de l'1 d'octubre 8  —sobre la independència de Catalunya—, no acceptat per l'estat espanyol, i de la declaració unilateral d'independència de Catalunya de l'octubre de 2017. 9 
Caixa d'Enginyers actua com a matriu del Grup Caixa d'Enginyers, que integra també Caixa d'Enginyers Gestió , Caixa d'Enginyers Vida i Pensions , Caixa d'Enginyers banca-assegurances , Fundació Caixa d'Enginyers , Ingenium Shopping  i Norbolsa . Paradoxalment, malgrat el seu esperit cooperativista, Caixa d'Enginyers, és comercialitzadora d'asegurances de grups no cooperativistes, com Helvetia Seguros, amb seu a St Gallen, Suïssa, i cotitzada a la Borsa de Zurich, Suïssa , que reparteix bonus als seus directius i dividends entre els seus accionistes.
A més, Caixa d'Enginyers va constituir al febrer de 2011 la Fundació Caixa d'Enginyers per tal de vehicular les seves activitats de responsabilitat social corporativa. Es tracta d'una institució privada i sense afany de lucre que va sorgir de la transformació de l'antiga Agrupació Soci-Cultural i Tecnològica dels Enginyers. La Fundació pretén optimitzar l'eficiència dels recursos destinats a la promoció i el foment de l'enginyeria i activitats d'interès cultural, social, mediambiental, benèfic-assistencial, professional i tecnològic.
