El Far West  és una regió d'Amèrica del Nord compresa entre el riu Mississipí i les muntanyes Rocoses, i més enllà, fins a l'oceà Pacífic. Anomenat també old west  o wild west , és la regió on es va produir el procés històric, esdevingut al llarg del segle XIX, de l'expansió de la frontera dels Estats Units d'Amèrica cap a la costa de l'oceà Pacífic. Encara que la colonització del territori va començar en el segle XVI amb l'arribada dels europeus a la costa est, l'objectiu d'aconseguir la costa oest es va deure principalment a la iniciativa governamental del president Thomas Jefferson, després de la compra de la Louisiana a França el 1803. L'expansió de la frontera es considerava una recerca d'oportunitats i progrés.
