Los Catalanes, o simplement Catalanes, és un petit nucli de població que pertany administrativament al districte d'Anaga, del municipi de Santa Cruz de Tenerife, capital de l'illa de Tenerife . 1 
El nom probablement fa referència a l'assentament de pobladors procedents de Catalunya després de la conquesta castellana de l'illa en el segle xv. 2 
Situat dalt d'una cinglera, hi destaquen les construccions sobre toba volcànica, i també les eres de conreu, 2  abans dedicades als cereals, i ara sobretot a la patata. També hi ha bestiar boví. 2 
El poble està ubicat a la part alta del Valle Grande, al vessant sud del Macizo de Anaga, a una distància de 27,6 kilòmetres del nucli urbà de Santa Cruz de Tenerife i a una alçada mitjana de 577 metres. L'altitud màxima de Catalanes es troba a la Cruz de Afur, a 1.004 metres. 3  Es tracta d'una petita caseria de construccions disperses pels vessants de la vall. 3  Hi ha una ermita dedicada a Sant Josep Obrer i una plaça pública. 3  A prop s'hi troba la Galería de Catalanes, un dels subministraments històrics d'aigua de la ciutat de Santa Cruz.
Al seu paisatge hi destaquen les elevacions del Roque del Agua i el Pico del Inglés, on hi ha un mirador.
A Catalanes s'hi celebren festes patronals en honor de Sant Josep Obrer el primer de maig, amb actes religiosos i revetlles populars. 5 
Al nucli s'hi arriba per una pista que connecta amb la carretera de El Bailadero, la TF-12. També s'hi pot anar per diversos camins de muntanya, un dels quals està homologat a la xarxa de senders de Tenerife, el PR-TF 2, de Valleseco a Taborno. 6 
