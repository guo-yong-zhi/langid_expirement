Roquetes és un barri del districte de Nou Barris de la ciutat de Barcelona. Es troba al peu del turó del mateix nom, entre la Ronda de Dalt i la serra de Collserola, i entre els barris de Canyelles i la Trinitat Nova.
Creat al voltant dels anys 1950, la seva base va ser l'auto-construcció d'habitatges, edificats per onades d'immigrants que fugien del barraquisme d'altres zones de l'àrea de Barcelona. L'any 1964 els veïns varen unir-se per construir ells mateixos, en dies festius, els serveis de clavegueram i d'aigua corrent. El carrer de les Torres separa els dos espais del barri. Al nord hi ha la Mina de la Ciutat, nom que fa referència a una antiga mina d'aigua. A la part més baixa, amb pendents més suaus, s'hi troba l'activitat comercial i lúdica del barri.
