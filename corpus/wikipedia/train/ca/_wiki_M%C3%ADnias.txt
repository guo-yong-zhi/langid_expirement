Segons la mitologia grega, Mínias fou un heroi, fill de Crises i de Crisogenia . És l'epònim dels Minies, nom que portaven els habitants d'una regió de Beòcia en temps d'Homer.
Mínias era molt ric, i entre els grecs tenia fama de ser el primer que va voler acumular un tresor. Natural de Tessàlia, emigrà a la Beòcia i allà fundà la ciutat d'Orcomen, sobre la qual regnà.
Casat amb Eurianassa, filla d'Hiperfant, va tenir nombrosos fills. El seu fill gran i el que el succeí en el tron és Orcomen. També tingué a Elara, mare del gegant Tici, fill de Zeus, Aretírea, mare de Fliant, que el tingué amb Dionís i Clímene, que es casà amb Fílac i que va ser l'àvia de Jàson. Va tenir també tres filles anomenades Alcítoe, Leucipe i Leucònoe que, conjuntament, són denominades les Miníades. 1 
