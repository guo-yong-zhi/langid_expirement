Jordi Monés i Pujol-Busquets    1  va ser un pioner de la història de l'educació als Països Catalans i a Espanya, fundador de la “Societat d'Història de l'Educació dels Països de Llengua Catalana”. 2  El 2020 va rebre la Creu de Sant Jordi. 3 
Durant la guerra civil espanyola  estudia a l'Escola Catalana de Badalona, un dels centres emblemàtics de la renovació pedagògica catalana i posteriorment, estudia enginyeria tècnica química a l'Escola Industrial de Terrassa, on es gradua l'any 1954. El 1964 es casa amb Maria Teresa Giné i Orengo.
Quant a la seva activitat com a historiador, l'any 1960 comença a treballar en el camp de la sociologia de l'educació, de manera autodidacta, i més endavant es dedica definitivament a la història de l'educació, 4  compaginant aquestes disciplines amb el treball en diverses empreses, com a tècnic i cap de Laboratori fins a l'any 1979. 2  A partir d'aquesta data, exerceix la docència a l'ICE de la Universitat Autònoma de Barcelona  i a la facultat de pedagogia de l'UAB fins a la seva jubilació, el 1993. Entre els anys 1989 i 1994 també exerceix de professor d'història de Catalunya a l'escola de Policia de Mollet.
Durant el franquisme intervé activament en la resistència cultural a Badalona, d'on en destaca la seva etapa com a president del Centre Excursionista de Badalona entre els anys 1960-62 i la presidència a la delegació de Joventuts Musicals de Badalona al llarg del 1963. 5  Aquesta última institució és clausurada a finals de l'any indicat, quan es programa un cicle de conferències sobre cultura catalana. L'any 1960 funda el primer cine club de Badalona, amb destacades estrenes, i l'any 1968 juntament amb Miquel Mas Albà i Josep Serra Aloy, organitza a Badalona un acte que s'inscriu dins l'Any Fabra, amb motiu del centenari del seu naixement. L'acte a Badalona esdevé un dels actes emblemàtics de l'Any Fabra i compta amb la presència de la seva filla Carola Fabra. 5 
Des de principis dels anys seixanta, i partint d'una certa base històrica de caràcter general, Jordi Monés es dedica a l'estudi i a la recerca de la història del pensament educatiu i de la trajectòria de les institucions escolars i culturals catalanes, intentant vincular l'escola amb la realitat social, política, cultural. A partir d'aquests anys, s'interessa per la història de l'educació, des de diversos vessants: pedagogia, política educativa, sociologia de l'educació, etc., incorporant a més en el seu camp de treball la història de la ciència i la història de la tècnica.
Emparat per la seva independència dels ambients acadèmics enfront del conservadorisme de l'època, encomana el seu interès per la història de l'educació entre els àmbits més compromesos amb la transformació de l'educació. El 1973, Jordi Monés i un grup de joves historiadors constituïren el “Seminari d'Història de l'Ensenyament”, 2  que proporcionà amb els seus treballs un referent històric a l'inquiet moviment català de renovació pedagògica. El Seminari d'Història de l'Ensenyament esdevé, l'any 1983, la Societat d'Història de l'Educació dels Països de Llengua Catalana, filial de l'Institut d'Estudis Catalans des de l'any 2000. 6  Jordi Monés n'és tresorer entre els anys 1982 i 1995. El 1996 n'esdevé president, fins a l'any 2004, que n'és nomenat president honorari.
Tot i que Catalunya ha comptat amb prestigiosos historiadors de l'educació, Jordi Monés és, probablement, el primer de les generacions de postguerra. Una de les característiques del seu treball ha estat encetar temes per tal que altres ho recullin per estudiar-ho amb més deteniment. En aquest sentit, destaca la Història Social de l'Educació, disciplina que s'ha de considerar que en va ser una mena de precursor. El seu autodidactisme, lluny de ser un inconvenient, li va permetre, en determinat moment, de desmarcar-se fins a cert punt d'escoles, en un camp on d'escoles de pensament n'hi havia ben poques. cal citació 
Va morir el 27 de març de 2020 als 91 anys. 7 
En la seva faceta d'historiador de l'educació té una presència constant, des del seu inici l'any 1979, en els congressos internacionals d'història de l'educació organitzats per la International Standing Conference for the History of Education , societat creada el 1978. La seva presència gairebé sempre es concreta en alguna comunicació. L'any 1992 és un dels organitzadors i ponents del 14è Congrés Internacional de la ISCHE a Barcelona, que debat el tema de Educació, activitats físiques i esport en una perspectiva històrica. 8 
També participa en congressos nacionals, destacant-ne la seva continuada presència en les Jornades d'Història de l'Educació als Països Catalans, des de la primera celebrada el 1977 a Barcelona, on a més, sovint va formar part del Comitè Organitzador. 8 
Quant a congressos o simposis que s'han celebrat a l'Estat espanyol, en destaca la seva participació a Salamanca, Madrid, Saragossa, Alcalá de Henares i Sevilla. També va donar múltiples conferències arreu dels Països Catalans i de l'Estat espanyol sobre la importància de la renovació pedagògica a Catalunya en el període 1900-1939 i les problemàtiques que es plantegen a partir del 1939. A més, va formar part de diversos jurats i comitès científics de premis i congressos. 8 
La seva preocupació per l'ús i ensenyament del català, des d'una perspectiva teòrica i pràctica, el va dur a intentar la tasca de la seva recuperació a diferents àmbits, entre els quals el de la història de l'educació: va ser un dels pioners a l'hora d'encetar la línia d'investigació de les relacions entre llengua i educació des d'una perspectiva històrica, tasca a la qual, a més a més, hi afegeix el compromís de difondre els seus resultats utilitzant el català. 9 
L'any 1989 l'Associació Festa Nacional del Països Catalans el va declarar membre d'honor de l'Associació, i l'abril de 2004 la Societat d'Història de l'Educació dels Països de Llengua Catalana li dedica un monogràfic en el número 5 de la revista Educació i Història, 8  on hi col·laboren diversos professors i catedràtics d'universitats dels Països Catalans i d'arreu de l'Estat. L'octubre del 2011 l'Institut d'Estudis Catalans li ret una sessió d'homenatge, i l'octubre de 2016 Òmnium Badalona i la Federació d'Associacions de Veïns de Badalona organitzen un acte d'homenatge, amb la col·laboració de l'Ajuntament de Badalona. 10 
El 2020 va rebre la Creu de Sant Jordi, pocs dies abans de morir.
Va publicar més de 40 llibres, sol o amb altres especialistes. Igualment, va publicar nombrosos articles, tant en revistes especialitzades com en revista d'abast més general, com Perspectiva escolar, l'Avenç, Cuadernos de Pedagogía, Presència, Educació i Història, Revista de educación, Història, Societat i Cultura. A més, va fer una tasca de divulgació en la premsa del país i en revistes d'història tractant temes que tenen a veure amb l'educació i l'escola. En aquest apartat de divulgació cal fer esment de les seves publicacions en diccionaris, enciclopèdies i altres publicacions de caràcter general. 5  11 
Entre altres, va publicar: 11 
