Botiga de la Balda, altrament coneguda com a Botiga de Balda, va ser un local teatral situat en un antic magatzem propietat del marquès de Busianos, situat al carrer dels Trinitaris de València, al costat del pont i porticó de la Trinitat. La Botiga va ser gestionada per empresaris que l'arrendaven en concurs públic a l'Hospital. Els arrendadors formaven una companyia estable cada temporada, amb cossos per a teatre en vers, òpera i dansa. En tot cas, era l'òpera la que dominava la vida teatral valenciana del moment. 1 
Quan el 1761 l'Ajuntament de València va aconseguir d'aixecar la prohibició de representar teatre que havia dictat Ferran VI a precs de l'arquebisbe Andrés Mayoral, va plantejar-se de bell antuvi reconstruir la Casa de Comèdies de l'Olivera, per a la qual cosa calia enderrocar les cases construïdes en el seu solar. Mentre això s'esdevenia, es va habilitar el magatzem esmentat bastint-hi un teatre en fusta. El caràcter irregular de la planta i l'escassa visibilitat de moltes de les localitats parlen a la clara del caràcter provisional de la solució adoptada. Tanmateix, les obres de la que havia de ser la nova Olivera no s'iniciaren fins a 1769, i el 1779 es van haver d'interrompre perquè, arran de l'incendi patit pel teatre de Saragossa aquest any, Carles III va prohibir de nou les representacions. I aquesta prohibició no va ser aixecada fins a 1789. 1 
De forma pragmàtica, aleshores les autoritats municipals van decidir de construir un teatre de nova planta , alhora que es va habilitar la Botiga per acollir un públic més aviat benestant i per encabir-hi les representacions del gènere dramàtic llavors en expansió: l'òpera. Per això es dotà la Botiga d'una fossa per als músics davant del prosceni, il·luminació amb llànties d'oli i espais i màquines per a les tramoies. El públic, al seu torn, seia a llotges, a les butaques arrenglerades en fileres  o en bancs al fons de la sala, les localitats més populars. No hi mancava tampoc l'aposento de les dones . 1 
Els problemes econòmics del període van retardar l'acabament del nou teatre, i la Guerra del Francès el va paralitzar, de forma que el Principal no es pogué inaugurar fins a 1832. Fins al dia abans d'aquesta inauguració, doncs, la Botiga de la Balda va continuar en funcionament. 1 
