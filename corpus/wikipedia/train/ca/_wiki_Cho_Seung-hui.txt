Cho Seung-hui  fou un estudiant sud-coreà autor de la matança de Virgínia Tech.
Cho va néixer el 18 de gener de 1984 a Seül . La seva família vivia a la capital sud-coreana en un apartament de lloguer. Cho va emigrar als Estats Units als vuit anys amb seus pares i la seva germana gran. Segons la universitat Virgínia Tech, Cho era un estudiant d'anglès que es trobava al seu últim curs. Tenia un permís de residència com estudiant sud-coreà i resident estranger als Estats Units.
Article principal: Matança a Virgínia Tech
El 16 d'abril de 2007, Cho va matar 32 persones abans de suïcidar-se en el campus de la universitat situat a la ciutat estatunidenca de Blacksburg, a l'estat de Virgínia. Segons la cadena de televisió ABC, Cho va deixar una nota en una habitació de la residència d'estudiants on va matar dos estudiants, per tornar després a la seva pròpia habitació a rearmar-se i entrar en una aula d'un edifici a l'altre costat del campus per seguir el seu atac. Es va confirmar la identitat de Cho per les empremtes digitals sobre les armes usades en l'atac, empremtes que van ser comparades amb els seus documents d'immigració.
La gent que el coneixia el descrivia com un noi solitari que amb prou feines parlava, i quan ho feia, feia servir sempre frases molt curtes. Els seus professors i companys de classe van assegurar que els treballs escrits que presentava tenien una forta càrrega d'odi i violència.
Nombrosos estudiants que el coneixien afirmaren que prenia el malnom de Question mark . Una estudiant, assegurà que el primer dia de classe de literatura, es va fer circular una llista d'estudiants; en comptes del seu nom i cognom, Cho només va posar el símbol «?».
Una vegada després d'haver estat rebutjat per una dona que li agradava va pensar a suïcidar-se, segons el testimoni dels seus companys d'habitació. Els seus professors i companys també asseguraren, que Cho es dedicava a treure fotos de noies amb el seu telèfon mòbil i que les assetjava. Aquests fets foren també confirmats per la policia.
