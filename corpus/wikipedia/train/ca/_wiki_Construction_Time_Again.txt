Construction Time Again és el tercer disc del grup Depeche Mode. Es tracta del seu primer àlbum amb Alan Wilder incorporat oficialment, a tots els efectes, com a membre de la banda. Va aparèixer al mes d'agost de 1983.
Després que l'èxit de l'àlbum anterior, A Broken Frame, contribuís a fer oblidar l'impacte negatiu de la sortida de Vince Clarke sobre el grup, Depeche Mode van poder fer un pas endavant musical d'importància, i amb certa seguretat, però abans vingué l'edició del senzill "Get the Balance Right!", que encara arrossega part de la influència musical del disc anterior. Els nous temes mostren les preocupacions politicosocials de Martin, com les injustícies i la pobresa , la pau  o la cobdícia de les grans multinacionals, reflectida a la cançó "Everything Counts", un dels grans clàssics del grup. Musicalment, l'àlbum també mostra una evolució respecte als discos anteriors, l'ús de l'Emulator per samplejar sons i cops metàl·lics donà un toc dur i industrial al disc. L'àlbum fou enregistrat a l'estudi The Garden de John Foxx a Londres i remesclat al Hansa Tonstudio de Berlín.
Alan Wilder comença en aquest àlbum la seva contribució, tant en l'aspecte tècnic, ja que dirigeix els arranjaments i l'estructura de les cançons, com en el compositiu, perquè és l'autor de dos temes, "Two Minute Warning" i "The Landscape Is Changing", a més d'algunes cares B).
Com la resta de la discografia de Depeche Mode, Construction Time Again fou remasteritzat l'any 2007, amb les cares B dels senzills editats i material extra en un DVD. Entre el material addicional s'hi troba un doble documental on es discuteix sobre els senzills, les lletres de les cançons, la portada i la tecnologia utilitzada durant la producció. També hi ha material fotogràfic de la gira realitzada per promocionar el disc durant el 1983.
