La Casa de Cultura de la Caixa de Pensions de Manresa és una obra del municipi de Manresa  protegida com a bé cultural d'interès local.
Aquesta construcció està situada en un lloc privilegiat, un xamfrà del centre urbà, la qual cosa li dona un gran relleu. És de planta quasi quadrada i consta d'un cos central, que culmina amb una cúpula a quatre vessants de pissarra, i les façanes laterals simètriques. En els extrems d'aquestes s'alcen dues torres no massa altes, coronades amb merlets i arcuacions de mig punt. El tractament de la façana presenta un eclecticisme sense estridències: les obertures de la planta baixa són de mig punt, mentre que les dels altres pisos són allindanades; la construcció és amb pedra i obra vista i l'ornamentació, bàsicament emplaçada en les obertures, és amb pedra i ferro forjat, amb escultures treballades en la pedra d'inspiració gòtica. 1 
Fou construïda per l'arquitecte Enric Sagnier i Villavechia entre el 1920-1924. 1 
