Kuruki   1   ni jina la kundinyota kwenye angakusi. 
Kuruki linapakana  na kundinyota  Hutu Junubi  upande wa kaskazini,  Hadubini  na Mhindi  upande wa mashariki, Tukani  upande wa kusini na Zoraki  upande wa magharibi.
Jina la Kuruki linamtaja ndege anayojulikana zaidi kama Korongo. Kuruki linapatikana kati ya makundinyota yaliliyobuniwa tangu mabaharia Wazungu walipozunguka Dunia yote katika karne ya 16 na kuona mara ya kwanza nyota za kusini. Kabla ya hayo Waarabu waliona nyota zake kati ya nyota za Hutu Junubi . Kundinyota la Kuruki - Grus lilibuniwa mara ya kwanza na mabaharia Waholanzi Pieter Dirkszoon Keyser na Frederick de Houtman katika safari yao ya kuelekea Indonesia likaonyeshwa mara ya kwanza mwaka 1598 katika globu ya nyota ya Petrus Plancius na kupokelewa katika "Uranometria" ya Johann Bayer.
Keyser alitumia jina la Kiholanzi   “Reygher”  iliyochukuliwa baadaye katika lugha nyingine kama ndege aina ya korongo na kutajwa kwa jina la Kilatini „Grus“ . Waarabu waliitafsiri kwa  كركي kurkiy iliyokuwa "Kuruki" kati ya mabaharia Waswahili 2 .   
Grus iko pia katika orodha ya makundinyota 88 ya Umoja wa Kimataifa wa Astronomia  3   Kifupi chake rasmi kufuatana na Ukia ni 'Gru. 4 
Kuna nyota angavu mbili katika Kuruki na hizi ni Nairi au α Alfa Gruis yenye mwangaza unaoonekana wa mag 1.73 ikiwa na umbali kutoka Dunia wa miakanuru 101 5 . Mabaria waliita Nairi 6  kutokana na jina la Kiarabu Alnair  ambayo ni jina la kimataifa. Rangi yake ni nyeupe, nafasi yake katika Kuruki ni bawa la kulia.
Nyota angavu ya pili ni β Beta Gruis yenye umbali wa miakanuru 170 na mag 2.0.
