Magavana wa Tanganyika walikuwa wawakilishi wakuu wa Uingereza katika Tanganyika wakati wa ukoloni kuanzia 1920 hadi uhuru. Walikuwa na mamlaka yote ya serikali kwa niaba ya serikali ya Uingereza.
Baada ya uhuru wa Tanganyika kwenye tarehe 9 Desemba 1961 gavana Mwingereza Richard Turnbull aliitwa "gavana mkuu"  alikuwa mwakilishi wa malkia aliyekuwa mkuu wa dola hadi kuanzishwa kwa jamhuri ya Tanganyika mnamo tar. 9 Desemba 1962. 
Hadi Vita Kuu ya Kwanza ya Dunia maeneo ya Tanganyika yalikuwa sehemu ya koloni ya Afrika ya Mashariki ya Kijerumani iliyoanzishwa kuanzia mwaka 1885 kwa njia ya vituo vya kampuni ya kibinafsi Shirika la Kijerumani kwa Afrika ya Mashariki lililoongozwa na Carl Peters. Shirika hilo halikufaulu kuanzisha utawala halisi nje ya vituo vichache. Baada ya kuporomoka kwa shirika kutokana na  upinzani wa watu wa pwani chini ya Abushiri mnamo 1888 serikali ya Ujerumani iliingia kati kwa kutuma kikosi cha kijeshi chini ya kamishna Wissmann.
Tangu mwaka 1917/18 maeneo yote ya Tanganyika yalitawaliwa na jeshi la Uingereza. Mwaka 1922 utawala ulipelekwa chini ya utawala wa kiraia wa Kiingereza 1  uliotekelezwa na gavana. Mwaka 1922 Shirikisho la Mataifa liliamua kukabidhi Tanganyika mkononi mwa Ufalme wa Maungano   2 .
