Abdülaziz Kılıç , Türk işçi. 12 Aralık 1978'de paralarını gasbetmek amacıyla işçi Nusret Ateş'i başına keserle vurarak öldürdü, üç işçiyi yaraladı. Yargılandı ve ölüm cezasına çarptırıldı. 12 Eylül Darbesi'nden sonra 1980–1984 arasında idam edilen 24'ü adli suçlu 50 mahkûmdan biridir.
Nusret Ateş, köylüleri ve akrabaları Hüseyin İlkan, Mehmet İlkan ve Aslan İlkan ile birlikte İstanbul'a gidip bir apartman inşaatında işçi olarak çalışmaya başladı. Ateş, arkadaşları ile, inşaatın bir odasını kapatarak burada kalmaya başladı. Bir süre sonra yanlarına Abdülaziz Kılıç geldi. Kılıç, 15 20 sene kadar önce Hüseyin İlkan ve Mehmet İlkan'ın dedelerinin kendisinin amcasını bıçaklayıp öldürdüğü düşüncesiyle Hüseyin İlkan ve Mehmet İlkan'a kin tutmaktaydı. Ancak Kılıç, bunu belli etmeden onlara yaklaştı. Hemşehri de oldukları için onlarla yakınlık kurdu. Başka bir inşaatta çalışan Kılıç, diğer işçilere birlikte kalmayı teklif etti. Ateş ve İlkanlar bunu kabul ettiler. Kılıç aynı odaya yerleşti. Bir buçuk ay kadar burada kaldı. Ateş ve İlkanların kazandıkları paraları ve bu paraların Hüseyin İlkan'ın yatağının altında muhafaza edildiğini gören Kılıç, paraları gasbetmek istedi. 1 
Abdülaziz Kılıç, 12 Aralık 1978 gecesi odaya geldi. Bir süre diğer işçilerle sohbet etti. Ardından, "Ben biraz kahveye gidiyorum." diyerek ayrıldı. Gece 00.30-01.00 sıralarında odaya gelen ve dört işçinin de uykuda olduğunu gören Kılıç önce sigara içti. Daha sonra ise önceden hazırladığı keserle Nusret Ateş'in başına sert bir şekilde vurdu. Aynı keserle Hüseyin İlkan, Mehmet İlkan ve Aslan İlkan'ın da başına vuran ve hepsinin öldüğünü zanneden Kılıç, keseri inşaatın çatı katındaki kireç harcının bulunduğu çukura gizledi ve odaya döndü. Hüseyin İlkan'ın yatağının altındaki paraları aldı. Bir ara kendisine gelen Mehmet İlkan'ın, "Bize ne oldu?" demesi üzerine Kılıç, "Ben ne bileyim, gidip polise haber vereyim." dedi. "Bilmedikleri kişilerin işçileri yaraladığını" söyleyen Kılıç, yapılan soruşturma sonunda suçunu itiraf etti. 
Kadıköy Üçüncü Ağır Ceza Mahkemesi, 18 Aralık 1981'de Abdülaziz Kılıç'ı ölüm cezasına çarptırdı. Yargıtay Birinci Ceza Dairesi kararı onadı. Danışma Meclisinden de geçen idam kararı, son olarak 24 Mayıs 1983 günü Cumhurbaşkanı Kenan Evren başkanlığındaki Millî Güvenlik Konseyinin 147. birleşiminde kabul edildi. 2  Kılıç, 26 Mayıs 1983'ta asılarak idam edildi.
