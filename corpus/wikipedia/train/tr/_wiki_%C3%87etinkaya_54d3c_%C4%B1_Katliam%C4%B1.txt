Çetinkaya Mağazası katliamı 25 Aralık 1991'de İstanbul Bakırköy İstanbul Caddesinde izinsiz gösteri yürüyüşü yapan PKK militanları tarafından gerçekleştirilen katliamdır. PKK'lılar Egebank, Kit, Arçelik, Emlak Bankası ve Çetinkaya Mağazası'na molotofkokteyli attılar. Dönemin Olağanüstü Hal Bölge Valisi Necati Çetinkaya'nın kardeşinin sahibi olduğu Çetinkaya Mağazası'nda çıkan yangında 7'si kadın 1'i çocuk 11 kişi öldü. 14 kişinin yaralı kurtulduğu olayla ilgili olarak 47 kişi yakalanmıştır. 1  2  3 
25 Aralık 1991'de Bakırköy İstanbul Caddesinde saat 13.00 sularında yüzlerini kaşkolları ile saklayan 17-20 yaşlarındaki yaklaşık 100 kişilik PKK'lı grup beş katlı Çetinkaya Mağazası'nın önüne gelerek "Yaşasın Başkan Apo Yaşasın PKK", "Vur gerilla vur Kürdistan'ı kur" sloganları atmaya başladı. Önce giriş kapısının kapatan PKK'lılar 50'den fazla molotofkokteylini mağazadan içeriye ve vitrinlere attılar. Bir başka grup PKK'lı da bitişikteki Emlak Bankası'na molotofkokteyli atarken vitrindeki sentetik eşyaların tutuşması üzerine yangın mağazanın kapısına sıçradı. Emlak Bankası şubesi içerisindekiler camları kırarak dışarı çıkıp yangını söndürmeyi başararak kurtuldular. 4 
Çetinkaya mağazasında bulunanlar mağaza girişinin alev içinde olduğunu görünce üst katlara kaçmaya başladı. Mağazanın arka bölümündeki yangın merdiveninin girişine doğru gidenler kapıların kilitli olduğunu görünce terasa yöneldi. Bu esnada 4 itfaiye ekibi yangını söndürmek ve mağazadakileri kurtarmak için olay yerine geldi. İtfaiyenin merdivenleri kısa kaldığı için beş katlı mağazanın terasına ulaşılamadı. Yükselen alev ve dumandan kaçanlar fırlatılan ipe sarılıp itfaiyenin merdivenine ulaşarak olaydan kurtuldular. Kilitli olan yangın merdiveninin önünde yığılanlar dumandan zehirlenerek yaşamını yitirdi. 4 
20 dakika sonra açılabilen yangın merdiveni kapılarından çıkarılan 50'ye yakın kişi hastaneye kaldırıldı. Olayda 4 kadın 2 yaşındaki bir bebek ve olağanüstü hâl bölge valisinin yeğeni Ahmet Çetinkaya'nın da aralarında bulunduğu 11 kişi öldü. 4 
Başbakan Süleyman Demirel "İyi şeyler olmuyor. Yangın devam ediyor. Üzüntüyle karşılıyorum." dedi. 5 
Başbakan yardımcısı Erdal İnönü "Güneydoğu sorununu, iç güvenlik, huzur sorununu elbet çözeceğiz. Biz çözmezsek başka kimse çözemez." dedi. 5 
Anavatan Partisi genel başkanı Mesut Yılmaz bütün siyasi partilere mutabakat çağrısı yaptı. Milli mutabakatı engelleyen sorunun iktidar bünyesindeki HEP milletvekilleri olduğunu söyledi. 5 
Demokratik Sol Parti genel başkanı Bülent Ecevit Güneydoğu'daki şiddet eylemlerin artmasının kaygı verici olduğunu belirtti ve hükûmet ödün verdikçe şiddet eylemcilerin cüretkarlıklarını büsbütün arttığını söyledi. 5 
