Denizde İsyan  1962 yapımı bir Amerikan filmidir. Film konusunu 18. Yüzyıl sonlarında yaşanmış gerçek bir olaydan almış olup, aynı olay 1935 yılında çevrilen bir filmin de konusu olmuştur.  Yönetmen Lewis Milestone’dur. Film çok sayıda ödül almış olmakla birlikte gişede başarılı olmamiştır.
18. yüzyılda Birleşik Krallık  büyük bir sömürge imparatorluğu kurmuştu. Bu imparatorluğun parçası olan Jamaika’da çalışan işçilerin daha ucuza beslenmeleri için çare aranmış ve bu adaya ekmek ağacı dikilmesine karar verilmişti. Ancak Jamaika’da bulunmayan bu bitki imparatorluğun bir başka parçası olan Tahiti adasından getirilecekti. Bu iş için Bounty adlı bir gemi görevlendirildi. Jamaika Atlantik, Tahiti ise Pasifik okyanusunda olduğundan gemi önce Tahiti’ye gidecek uygun mevsimde fideleri alarak Jamaika’ya götürecekti. Ancak gemide isyan çıktı. Filmde bu  isyan ve isyana yol açan olaylar işlenmektedir. 1 
Bu olaylarla adını duyuran Pitcain adası halen İngiliz milletler topluluğu üyesidir.
1787 yılında yola çıkan geminin kaptanı işine çok bağlı, fakat kaba ve insafsız bir adam olan William Bligh’tir. İkinci kaptan ise daha anlayışlı bir asilzade olan   Fletcher Christian’dır. Yolculuk bazı önemsiz sorunlarla başlar. Kaptan Tahiti’ye giderken, yolu kısaltmak için Güney Amerika’nın güneyindeki Horn Burnu’dan dolaşmaya karar verir. Oysa bu bölge çok sert fırtınalarıyla tanınmıştır. Günlerce uğraşıldığı halde, burnu dolaşmak mümkün olmaz ve zorunlu olarak gemi doğuya dönüp Afrika’nın güneyindeki İğne Burnunu dolaşarak yoluna devam eder . Ancak vakit kaybedilmiş ve uygun hasat mevsiminde Tahiti’ye ulaşılamamıştır. Tahiti’de bir sonraki mevsimi beklemek gerekir.  Kaptanın sert yönetiminden bunalmış olan tayfalar Tahiti’nin keyifli ortamına intibak eder, hatta Tahiti’li kadınlarla evlenmeye başlarlar. İkinci kaptan Fletcher da ada prensesi Maimiti ile arkadaşlık kurar.
Ancak kaptan gecikmeyi telafi etmek için dönüş yolunda gemiye planlanandan fazla ekmek ağacı alır. Gemideki bütün tatlı su kaynaklarını fidelerin sulanması için kullanır. Tayfaları ise deniz suyu içmeye zorlar. Karşı gelen ya da su çalmaya kalkanlara aşırı ağır cezalar hatta ölüm cezası verir. Sonunda tayfalar ikinci kaptan yönetiminde ayaklanır ve gemiyi ele geçirirler. Kaptan ve ona sadık olanlar gerekli gemicilik araçları ve erzak verilerek, küçük bir tekneye bindirilir. Gemi ise Tahiti’ye döner, tayfaların eşlerini de alarak meskun olmayan Pitcairn Adasına gider. Gemi personeli bu adaya yerleşirler. Kendilerini cezalandırmak için gelecek savaş gemilerinin dikkatini çekmemek için de gemilerini yakarlar. Gerçi ikinci kaptan yangına engel olmaya çalışır ama kötü şekilde yaralanır. 2 
