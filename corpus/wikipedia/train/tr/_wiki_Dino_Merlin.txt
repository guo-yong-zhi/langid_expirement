Edin Dervišhalidović bilinen adıyla Dino Merlin , Boşnak şarkıcı, söz yazarı ve besteci.
1983 yılında Merlin grubunu kurarak müzik hayatına başlayan sanatçı, bu grupla 5 albüm çıkardı.
1991 yılında “Dino Merlin” adıyla solo kariyerine başlayan sanatçı, kısa sürede birçok önemli başarıya imza attı.
2000 yılında çıkardığı "Sredinom" adlı albümü, eski Yugoslav devletini oluşturan 5 ülkede en çok satan albüm oldu. 400 bin nüfusu olan Saraybosna'da, şehrin en büyük stadı Koševo'da 100.000 kişiye konserler verdi. Emir Kusturica ve Goran Bregović gibi birçok ünlü isim, savaş sırasında Bosna'yı terk ederken, Dino Merlin Saraybosna'yı terk etmedi. Savaş sırasında da şarkı söylemeye devam etti, şarkılarıyla Saraybosna'yı savundu. Alija Izetbegović için "Aliya Sen Olmasaydın!"  adlı şarkıyı yazdı.
Dino Merlin, her albümünde yeni şeyler ortaya koyarak dinleyicilerini şaşırtmıştır. 2004 yılında çıkardığı son albümü "Burek" 'te yer alan, Saraybosna için yazdığı şarkının nakaratları Türkçedir. Türkiye'de yapılan 2004 Eurovision Şarkı Yarışması'nda ikinci olan Sırp şarkıcı Željko Joksimović ile düet yapmıştır, şarkının adı "Supermen"'dir. Ayrıca Dino Merlin'in Boşnak ve Sırp şarkıcı Emina Jahović ile yaptığı "Med" adlı düeti de Balkan popüler bir şarkı haline gelmiştir. Çağrı Göktepe ile de BUREK 2004 adlı albümünde düet yaptı.
Sanatçı 2008 yılında Ispočetka albümünü çıkarmıştır. 2014 yılında Hotel Nacional albümünü çıkaran sanatçıya çıkış parçası olan Ruža'da klarnetiyle Hüsnü Şenlendirici eşlik etmiştir.
2011 Eurovision Şarkı Yarışması'nda Bosna-Hersek'i söz ve müziği kendisine ait olan "Love in Rewind" adlı şarkıyla temsil ederek 125 puanla altıncı olmuştur. Bu sonuç Bosna-Hersek'in yarışmadaki en iyi ikinci sonucudur. 
