MPRI, küresel çapta hizmet veren askeri hizmet şirketidir. Başta  ABD Savunma Bakanlığı olmak üzere çeşitli kurumlara, kolluk kuvvetlerine ve ülkelere ücretli hizmet vermiştir. Şirketin merkezi Alexandria, Virginia'da bulunmaktadır.
1987 yılında sekiz üst düzey asker tarafından kurulmuştur. Dönemin eski ABD Genelkurmay başkanı Carl Edward Vuono şirkete 1993 yılında katılmıştır. General William F. Kernan da emekli olduktan hemen sonra firmaya katılmıştır. Şirket, 2000 yılında L3 Technologies tarafından satın alınmıştır.
Diğer ülkelere kurdukları ofisler ve imzaladıkları sözleşmelerle Bosna-Hersek, Irak, Kuveyt ve Güney Afrika'da yabancı ordulara taktiksel ve askeri eğitim sağlamıştır.
1990'ların başında MPRI, ABD Dışişleri Bakanlığı ile bağışlanan tıbbi malzeme ve yiyeceklerin eski Sovyet devletlerine gönderilmesini içeren 5 yıllık bir sözleşme imzaladı.
1998'de Ekvator Ginesi hükûmeti MPRI'den özellikle petrol rezervlerini korumak için sahil güvenliği yardımı istedi. İşi almak için MPRI'nin ABD Dışişleri Bakanlığı'ndan bir lisansa ihtiyacı vardı. Clinton yönetimi, Batı Afrika ulusunun insan hakları siciline atıfta bulunarak talebi reddetti. 2000 yılında, MPRI tarafından yürütülen lobi çalışmalarından sonra, Dışişleri Bakanlığı lisansı verdi. MPRI, Ekvator Ginesi ile yaptığı sözleşmenin şartlarını açıklamadı.
1999'da MPRI, Kolombiya'daki uyuşturucu savaşında orduyla çalışmak için 18 aylık, 4.3 milyon dolarlık bir sözleşme imzaladı.
ABD Savunma Bakanlığı sözleşmesi kapsamında MPRI, Afgan Ulusal Ordusu için eğitim ve danışmanlık hizmetleri yürütmüştür. Ayrıca Afganistan'da ABD ordusu için çeşitli alanlarda lojistik ve danışmanlık hizmetleri vermektedir.
2008 Güney Osetya Savaşı sırasında MPRI, Gürcistan'a askeri danışmanlık hizmeti vermiştir.
