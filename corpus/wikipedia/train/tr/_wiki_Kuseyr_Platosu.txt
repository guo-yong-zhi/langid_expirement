Kusyr Platosu, Hatay ili güneyinde, Suriye sınırında yer alan bir platodur. Doğu ve güneyden Suriye toprakları, kuzeyden Amik Ovası, batıdan Akdeniz ve Asi Nehri sınırlandırır. 35° 48′ ile 36° 16′ N enlemleri ve 35° 55′ ile 36° 24′ D boylamları arasındadır. Büyük kısmı Yayladağı ve Altınözü ilçe sınırlarında, az bir kısmı Samandağ ve Antakya ilçe sınırlarındadır 1 .
Kabaca GB-KD doğrultusunda uzanan platonun genişliği 1000 km2, ortalama yüksekliği 437 m’dir. Doğu-batı genişliği 47 km, kuzey güney uzunluğu 66 km’dir. En yüksek yeri Kılıç Dağı üzerinde 1730 m ile Kel Tepe, en alçak yeri deniz seviyesidir. Ölü Deniz Fayının Gharb koluyla doğudan, Antakya-Kıbrıs fayı ile batıdan çevrelenmiştir. Bu fayların oluşturduğu grabenler arasında yüksekte kalmış bir horst’tur 1 .
Plato doğudan içinde Asi Nehri’nin aktığı 100–250 m yükseklik 10–20 km genişliğe sahip Asi Nehri Grabeni ile kuşatılır. Hatay Grabeni ise 10–20 km genişlik, 0–80 m yükseklik ile batı sınırını oluşturur.  Grabenlerin arasında kalan araziyi Asi Nehri ve kollarının parçalaması ile aşınım düzlüğü görünümlü plato oluşmuştur.  Yüksek bir düzlük görünümlü platoda yükselti pek değişmez, 200–600 m arasında değişir 1 . Suriye'deki  El Nuseyriye Dağları'nı devamı niteliğindedir. Sularının büyük bölümünü Asi Nehri drene ederken, güney bölümü suları Nehr El Kebir El Şimali tarafından taşınır. Keldağ'ın deniz yamaçlarında bazı küçük dereler doğrudan Akdeniz'e ulaşırlar. 2 
Platoda yıllık ortalama sıcaklık 15-18.9 °C, yağış ortalaması 776–1120 mm arasındadır. Akdeniz iklimi hakimdir.
Plato üzerinde Altınözü,  Yayladağı, Karaköse, Yeditepe, Şenköy, Kışlak, Karbeyaz ve Harbiye yerleşmeleri yer alır. Ekonomi tarım ve hayvancılığa dayalıdır. Karstik yapıdan dolayı susuzluk yaşanır. Makiliklerde küçükbaş hayvancılık yapılır. Buğday, tütün, mercimek arpa, nohut yetiştirilir 1 .
