Ahmed İhsan Kırımlı , Kırım Tatarı-Türk siyasetçi
İstanbul Tıp Fakültesi'nden mezun oldu. Çocuk hastalıkları mütehassısıdır. Serbest doktorluk, Balıkesir ve Çanakkale Tabip Odaları Başkanlığı, 1., 2., 3. ve 4. Dönem Balıkesir Milletvekilliği ile Turizm ve Tanıtma Bakanlığı yapmıştır. Evli ve 2 çocuk babasıydı. 1987 yılında, Kırım Tatarları Kültür ve Yardımlaşma Derneği genel başkanlığı görevine geldi.
Dr. Ahmed İhsan Kırımlı'nın büyük dedesi, Bahçesaraylı ulemâ-yı îzâm meşâyih-i kirâmdan "Kaçı Şeyhi" Akseyt Mehmet Efendi’dir. Tekkesi Bahçesaray’ın Efendiköy’ünde olan Akseyt Mehmet Efendi, Rusya hükûmetinin Kırım Tatarları üzerindeki baskıları artınca ailesini Osmanlı Devleti’ne göndermeye mecbur olur. Kendisi ise cemaati üzerindeki tesirinden dolayı Kırım’da kalır. Akseyt Mehmet Efendi ailesini Ak topraklara gönderirken onlara bir miktar para ve bir Kur’an verir. Kur’an'ın başına da şöyle yazar: "Ben burada kalacağım, etim-kemiğim toprak olacak, üzerimde otlar çıkacak, onun kokusuna torunlarım buraya gelecek." Dr. Ahmed İhsan Kırımlı’nın kökünün diğer kolu da Bahçesaray’ın Asmakuyu Mahallesi’ne dayanmaktadır.
1861’de maceralı bir yolculukla Ak Topraklar’a gelen aile, Balıkesir’de Sultan Abdülmecid’in Kırımlı muhacirler için yaptırdığı ve daha sonra “Kırımlılar Mahallesi” olarak anılacak olan mahalledeki evlere yerleştirildi. Kısa zamanda kendilerini çevrelerine kabul ettiren bu Kırım Tatar muhacirlerin torunlardan biri de 23 Nisan 1920’de Balıkesir’de doğan Ahmed İhsan Kırımlı’dır.
Liseyi bitirinceye kadar Balıkesir’de okuyan Ahmed İhsan Kırımlı, İstanbul Robert Kolej’de aldığı dil eğitiminin ardından, İstanbul Üniversitesi Tıp Fakültesi’ne girerek tıp tahsiline başladı. 1947’de tıp fakültesini bitirdikten sonra Sarıkamış’ta askerliğini yaptı. Bunu müteakip, ihtisas yapmak üzere İngiltere’ye giden Dr. Ahmed İhsan Kırımlı, Londra’da 9 ay süre ile çocuk sağlığı ve hastalıkları üzerine ihtisas yaptı. 1950’den sonra ihtisasına ABD’de devam eden Dr. Kırımlı, burada sırasıyla Alexandria Virginia Hastanesi, Staten Island-Sea View Hastanesi, Newark Bebek Hastanesi ve Albert Einstein Tıp Merkezi’nde asistan, başasistan ve öğretim görevlisi olarak görev yaptı. Amerika’da ikâmeti esnasında Amerika Türk Talebe Birliğini kurarak başkanlığını yürüttü. Dr. Ahmed İhsan Kırımlı, Kırım Tatarlarının sürgün edildiklerinin duyulmasından sonra, 1949’da İngiltere’de, 1950-1956 yılları arasında ABD’de, bir insanlık ayıbı olan bu sürgün-soykırım hakkında çeşitli konferanslar verdi. 1956’da Türkiye’ye dönen Dr. Ahmed İhsan Kırımlı, Balıkesir’de serbest doktor olarak çalıştı.
Bu dönemde Demokrat Parti İl Başkanlığı, Balıkesir Yüksek Talebe Cemiyeti Başkanlığı, Karesi Spor Kulübü Başkanlığı, Balıkesir-Çanakkale Tabipler Derneği Başkanlığı görevlerinde bulundu. 27 Mayıs 1960 darbesinden sonra ise bir müddet ev hapsinde tutuldu.
1961’de Adalet Partisi’nden Balıkesir milletvekili seçildi ve 1977 Ekim’ine kadar kesintisiz parlamento üyeliğinde bulundu. 1962’de seçildiği Adalet Partisi Genel İdare Kurulu üyeliğini 1976’ya kadar sürdürdü. 1973-1974 yıllarında Turizm ve Tanıtma Bakanı olarak kabinede görev aldı.
Parlamenterliği esnasında, milletlerarası toplantılarda Kırım Tatarlarının uğradığı haksızlıkları çeşitli vesilelerle dile getirdi. 1987’de seçildiği Kırım Türkleri Kültür ve Yardımlaşma Derneği Genel Başkanlığı görevi boyunca sürgünden Kırım’a dönmekte olan Kırım Tatarlarına Türkiye’den âzamî ölçüde siyasi, sosyal ve maddî yardımın temini ve Kırım’da Kırım Tatar millî müesseselerinin yeniden kurulması hususlarında son derece önemli faaliyetlerde bulundu. Dr. Kırımlı, Kırım Türkleri Kültür ve Yardımlaşma Derneği’nin Türkiye’deki Kırım Tatar diasporasının birliğini ve en geniş şekilde teşkilatlanmasını sağlayacak bir kuruluş haline dönüşmesinde büyük rol oynadı.
Dr. Ahmed İhsan Kırımlı, Kırım Türkleri Kültür ve Yardımlaşma Derneği ile Bulgaristan, Azerbaycan, Kırım Türkleri Federasyonu  Genel Başkanlıkları ile Türkiye-Ukrayna Dostluk Derneği ve Kırım Vakfı Başkanlıklarını yürütmektedir.
Tıbbî Turizm, Termal Turizm, Çocuk Sağlığı ve Aile Planlaması konularında özel çalışmalarda bulunan Kırımlı’nın bu konularda yayınlanan çeşitli makaleleri ve bir kitabı mevcuttur. Şu anda kendi şiirlerinden oluşan bir şiir kitabı basılmış olup, siyasi hatıraları ve 139 devleti kapsayan seyahat hatıraları baskı aşamasındadır.
Çocuk sağlığı ve hastalıkları uzmanı olan Dr. Çiçek Kırımlı ile evli olan Dr. Ahmed İhsan Kırımlı’nın büyük oğlu Doç. Dr. Hakan Kırımlı Bilkent Üniversitesi Uluslararası İlişkiler Bölümü’nde öğretim üyesi olup, küçük oğlu Cihan Kırımlı da Brandmark Türkiye Genel Müdürü'dür.
Daha fazla bilgi için, Kırım Tatar Kültür ve Yardımlaşma Derneği web sitesi. 26 Nisan 2012 tarihinde Wayback Machine sitesinde arşivlendi.
