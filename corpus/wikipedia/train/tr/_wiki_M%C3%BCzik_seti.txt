Müzik seti, çeşitli çıkarılabilir medya ortamlarındaki sesleri çalmaya yarayan elektronik ve mekanik bir cihazdır. Genellikle radyo özelliği ve ses kaydetme özellikleri bulunur. Özellikle 1980'li ve 1990'lı yıllarda dünyada ve Türkiye'de oldukça talep görmüştür. 2000'lerde ise bu talep müzik dinleme imkânlarının özellikle bilgisayarların gelişimi ve yaygınlaşmasıyla hemen hemen yok olmuştur. Müzik setlerinde ilk zamanlar kaset denilen manyetik şerit üzerine kaydedilen sesler yan tarafında bulunan genellikle çift hoparlör yoluyla dinlenirdi. Daha sonraları Sony ve Philips firmalarının buluşu olan Compact Disc'ler bu setlerin üzerine yerleştirildi. Türkiye'de CD çalarlı ilk Müzik setleri 1990'lı yılların başlarında Vestel gibi bazı şirketler tarafından piyasaya sürülmüştür. Daha sonraları bilgisayarla rekabet etmek için olsa gerek bunların Video CD oynatan modelleri de piyasaya çıkmıştır.
