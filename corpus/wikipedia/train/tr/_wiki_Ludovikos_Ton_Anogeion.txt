Ludovikos Ton Anogeion  Yunan şair, müzisyen, ressam. Gerçek ismi George Dramountanis. Kitaplarında ve albümlerinde Anogeia'lı Ludovikos ismini kullanıyor. Sözü, bestesi kendine ait, müziği yalın, hayatı sorgulayan şarkılarıyla tanınıyor.
George Dramountanis, altı çocuklu bir çobanın oğlu olarak Girit'in İdi dağının eteğindeki köylerinden Anogia'da doğdu. Çocukluğu dağlarda köy ile çobanlar arasında yiyecek ve odun taşıyarak geçti. İlk resimlerini dağlardaki taşlara çizdi. Denizi ilk kez 11 yaşında gördü. Müziğe çocukluğunda mandolin çalarak başladı. Girit kemençesi eşliğinde türküler söyleyen yaşlılardan geleneksel repertuvarı öğrendi. 1959 yılında besteci Manos Hacıdakis'le tanışması hayatının dönüm noktası oldu. 1  
1971'de Atina'ya yerleşti. Yüksek öğrenimini yarım bıraktı. Hayatını sokaklarda portre ressamlığıyla kazandı. 1981-1982 yıllarında Rodos'taki askerlik görevi sırasında yaptığı resimlerden ilk sergisini açtı. 2   
1985'te, Manos Hacıdakis'in stüdyosunda ilk albümü Ağıt'ı kaydetti. Sahne ismi olarak Anogeia'lı Ludovikos'u kullanmaya başladı. Ludovikos isminin Beethoven'e gönderme olduğu iddia edilse de sanatçı bunu doğrulamadı. Dramountanis, şarkılarında ve şiirlerinde yalın, doğayla uyum içinde, sevgi dolu hayatı savundu. Sanatçı, tüm şarkılarında sorular, saygın bir acı ve hüzün olduğunu söylüyor. Acının içinden süzülen sevincin kendisine daha cazip geldiğini belirtiyor. 3 
