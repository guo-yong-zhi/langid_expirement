Mehmet Gül , Türk hukukçu, siyasetçi, iş insanı ve TBMM 21. Dönem İstanbul Milletvekilidir.
Lise öğrenimini Yozgat'ın Yerköy ilçesindeki Yerköy Lisesi'nde tamamlayan Mehmet Gül, yükseköğrenimine Diyarbakır Eğitim Enstitüsü Türkçe Bölümü'nde başladı. Daha sonra İstanbul Üniversitesi Hukuk Fakültesi'ni kazanınca üniversite eğitimine burada devam etti. Bu dönemde Ülkücü Hareket içinde ön plana çıkan isimlerden biri olan Mehmet Gül, Ülkü Ocakları Derneği'nde yöneticilik görevlerinde bulundu. 1  16 Mart 1978'de İstanbul Üniversitesi Eczacılık Fakültesi'nde yaşanan, öğrencilerin üzerine ateş açılması olayına adı karışmıştır. 2  7 kişinin öldüğü, 41 kişinin de yaralandığı olay hakkında açılan davada, Mehmet Gül de yargılanmıştır. Olay aydınlatılamamış; fakat Gül, delil yetersizliğinden ötürü beraat etmiştir. Gül'ün adı, ilerleyen yıllarda da çeşitli soruşturmalarda geçmiştir. 3 
Milliyetçi Hareket Partisi'nden TBMM 21. Dönem İstanbul Milletvekili seçilen Mehmet Gül, kamuoyunda ilginç çıkışlarıyla tanınmıştır. 2   Mehmet Gül ayrıca TÜMİSAD Başkanlığı, 75. Yıl Spor Kulübü Başkanlığı, Karadeniz Ekonomik İşbirliği Parlamenter Asamblesi Türk Grubu Başkanlığı ve Beşiktaş Jimnastik Kulübü üyeliği görevlerinde bulunmuştur. 4 
Mehmet Gül, henüz Lise çağlarında Yozgat'ın Yerköy ilçesinde çıkan Yenigün Haftalık Gazetesi'nde başladığı yazı hayatına sonradan çeşitli gazete ve dergilerde devam etmiştir. Diyarbakır Eğitim Enstitüsü'nde öğrenim gördüğü dönemde arkadaşlarıyla beraber çıkarttıkları Özyurt dergisinde, sonradan İstanbul Üniversitesi Hukuk Fakültesi'nde öğrenim gördüğü dönemde ise Genç Arkadaş dergisinde fikir yazıları yazmıştır. Gül, sonrasında yazı hayatına Hergün Gazetesi, Bizim Ocak dergisi, Yeni Birlik dergisi ve Orta Doğu Gazetesi'nde zaman zaman yazdığı yazılarla devam etmiştir. Mehmet Gül, vefatından önce Yeniçağ Gazetesi'nde düzenli olarak köşe yazıları yazmaktaydı. 1  5 
Mehmet Gül, Hepatit B'ye yakalanmış; 2007 yılında bu hastalık siroza dönüşmüştür. Bunun sonucu, Gül'e aynı yıl karaciğer nakli gerçekleştirilmiştir. 6 
İş insanı olan Mehmet Gül, mesleği nedeniyle son dönemlerde sık sık Ukrayna'ya gitmiş ve oradaki iş adamlarıyla temasa geçmiştir. Ölümünden yaklaşık bir hafta önce 8 Mart 2008'de, yine Ukrayna'ya gitmiş, burada Çernovski ve Kertaski'yi ziyaret etmiştir. 12 Mart 2008 tarihinde ülkenin başkenti Kiev'e geçen Gül, aynı gün burada bir rahatsızlık geçirmiştir. Geçirdiği rahatsızlığın ardından hastaneye kaldırılan Gül, 13 Mart 2008 günü TSİ 17:30 sularında hayata veda etmiştir. 7  Mehmet Gül kan pıhtılaşması nedeniyle üç kez üst üste kalp krizi geçirip, ilkini atlatarak bir süre makineye bağlı olarak yaşamaya devam etmiş ancak son iki krizi atlatamayarak ölmüştür.
Mehmet Gül'ün hazırlıklarını tamamladığı kitapları önümüzdeki günlerde basılacaktır. 6 
