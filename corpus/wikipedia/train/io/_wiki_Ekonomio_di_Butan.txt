La precipua ekonomial agadi di Butan esas agrokultivo, edukado di bovi, l'extraktado di forestala produkturi, turismo e la vendo di hidroelektrala energio ad India. Agrokultivo furnisas vivo-moyeno por 80% de lua habitantaro. India esas lua precipua komercala partenero.
Quankam l'ekonomio di Butan esas un ek la min granda del mondo, ol kreskabas forte. En 2005 ol kreskis 5%, en 2006 14%, ed en 2007, kande komparata al altra landi, lua ekonomio esis la 2ma maxim granda segun la procento di kresko: 22,4%. Lua monetaro esas ngultrum, kun kurso di kambio stiftita a la rupio di India.
