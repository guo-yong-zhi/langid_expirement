La Flava Domo , alternativa nomo La Strado , esas oleo-pikturo di 1888 da the 19ma-yarcenta nederlandana pos-impresionista piktisto Vincent van Gogh.
La piktita domo esis la dextra alo di 2 Placo Lamartine, Arles, Francia, ube, ye 1 mayo 1888, Van Gogh lokacis quar chambri.  Il okupis du granda chambri en la ter-etajo por servar kom ateliero e koqueyo, ed en l'unesma etajo, du mikra chambri qui regardis Placo Lamartine.  La fenestro en l'unesma etajo proxim l'angulo kun amba shutri apertita esas ta di lua gasto-chambro, ube Paul Gauguin lojis dum non semani de tarda oktobro 1888.  Dop la nexta fenestro, kun un shutro klozita, esas la dormochambro di Van Gogh.  La du mikra chambri dope lokacesis da Van Gogh plu tarde.
Van Gogh indikis ke la restorerio, ube il kustumis repastar, esis la rozea edifico proxim la sinistra bordo dil pikturo .  Ol jeresis da Vidvo Venissac, elqua esis anke la domo-mastrino di Van Gogh, e proprietis plura del altra edifici en la pikturo.  Dextre de la Flava Domo, Avenuo Montmajour iras al du fervoyo-ponti.  L'unesma lineo, kun treno pasanta, servis la lokala konekto a Lunel, sur l'opozita  rivo dil fluvio Rh√¥ne.  L'altra lineo proprietesis da la fervoyo-kompanio P.-L.-M..
En l'avanajo sinistre, esas indiko dil angulo dil trotuaro, qua cirkondis un ek la publika gardeni en Placo Lamartine.  La fosato alonge Avenuo Montmajour de sinistre vers la ponti servis la gaso-tubo, qua pose posibligis a Van Gogh havar gaso-lampo instalita en sua ateliero.
L'edifico severe domajesis dum bombardo dal Alianciti ye 25 junio 1944, e pose demolisesis.
Unesme, Van Gogh titulizis la pikturo "La Domo ed olua medio" .  Pose il selektis plu sencoza titulo "La Strado" .
La pikturo nultempe livis la domeno dil artisto.  Depos 1962, ol posedesas da la Vincent van Gogh-Fonduro, establisita da Vincent Willem van Gogh, la nevo dil artisto, ed ol permanante lugacesas al Van Gogh-Muzeo en Amsterdam.
