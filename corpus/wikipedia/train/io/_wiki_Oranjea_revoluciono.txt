L'Oranjea Revoluciono  esis serio de protesti e politikal eventi en Ukraina de tarda novembro 2004 til januaro 2005, pos la duesma voto dil ukrainana prezidantal elekto di 2004, qua asertite domajesis da enorma korupteso, votero-timidigo e direta elektala fraudo. 
Kiiv, la chefurbo di Ukraina, esis la foko dil kampanio di civitanala rezisto, e mili de homi protestis singladie.  Tot-nacione, la demokrata revoluciono karakterizesis da serio de agi di civila desobedio, okupi, e generala striki organizita dal opozanto-movado. 
La protesti instigesis da raporti de plura nacional e stranjer elekto-observeri, ultre la publika percepto ke la rezulti di la duesma voto di 21 novembro 2004 inter la kandidati Viktor Yushchenko e Viktor Yanukovich fraudesis dal autoritati favore la lasta.  La tot-naciona protesti sucesis kande la rezulti dil originala voto anulesis, e ri-voto imperesis dal Supra Korto di Ukraina por 26 decembro 2004. 
Sub intens explorado da nacional ed internaciona observeri, la duesma voto deklaresis kom "yusta e libera".  La finala rezulti montris klara vinko por Yushchenko, qua recevis cirkume 52% de la voti, kompare 44% por Yanukovich.  Yushchenko deklaresis kom l'oficala vinkanto e per lua instaleso ye 23 januaro 2005 en Kiiv, l’Oranjea Revoluciono finis. 
Dum la sequanta yari, l’Oranjea Revoluciono havis negativ imajo en por-guverneria medii en Bielorusia e Rusia. 
Lor la prezidantal elekto di 2010, Yanukovich divenis la sucedanto di Yushchenko kom Ukraina-prezidanto, pos ke la Centrala Elekto-Komisitaro ed internaciona observeri deklaris ke la prezidental elekto konduktesis yuste.  Yanukovich ekpulsesis de povo quar yari pose, pos l'Euromaidan-lukti di februaro 2014 en Nedependo-Placo en Kiiv.  Nequale la sensanga Oranjea Revoluciono, ta protesti rezultis en plu kam 100 morti, grandaparte inter 18 e 20 februaro 2014.
