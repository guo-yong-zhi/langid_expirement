Clara Kreis  esis Suisa Idistino.
Filiino di Friedrich Schneeberger pastoro dil diasporala protestanta eklezio en Solothurn, e di ilua spozino Thekla, origine docero. Plu tarde naskis anke altra fratuli, ed un plu yuna fratino, Anna, a qua el sentis su sempre tre proxima, e qua habitis Bern.
Durigis l'agado di sua patro por Ido. Elua spozo Jakob Kreis elektesis en 1945 kom prezidero di SULI . Pos ilua morto en 1968 Clara duris la laboro por l'Ido-movemento til 1994. 
Pro la fakto, ke lua patro mortis en 1926, kande el evis nur 19 yari, el ne povis parfinar sua studii quale el dezirabis. Atinginte tamen komercal diplomo, el laboris kom kontoristino en plura laborloki, ube on multe apreciis el, precipue pro ke el konocis multa lingui. Elua patro esis un ek la pioniri dil linguo internaciona Ido. El konoceskis sua futura spozo, Jakob Kreis, dum Ido-kongreso. El sequis sua futura spozo a Hispania, ube il laboris kom kontisto. Ibe li celebris sua mariajo, ed havis un filiino, Carmen.
Pro la Hispaniana interna milito, li retrovenis a Suisia, ube li experiencis tre desfacila periodo. Li mustis livar omna posedaji en Hispania, e siorino Kreis mustis trovar laboro, nam elua spozo maladeskis grave. El trovis laborplaso che la Suisa ministerio dil judiciado e dil polico. El havis aceso al dosieri dil refujinti, fakto qua multe shokis el. Dum sua tota restanta vivo, el esis tre sucioza pri la fato dil refujinti e dil azil-demandanti.
El sempre manifestis tala sorgi anke en sua privata vivo: el esis matro, avino, pre-avino sempre atencoza pri la bona stando dil familio. Inter elua interesi esas mencioninda la muziko , ed elua talento pri lingui .
Kande mortis elua spozo Jakob en evanta 61 yari, el juis vivo nedependanta til la 90-esma evoyaro, malgre plura grava maladesi. Elua lasta monati esis desfacila, nam pos quaresma enhospitaligo, produktita da fali, el ne plus povis habitar heme, e do divenis dependanta del helpo da altra personi, situeso qua multe sufrigis el.
El esis praktikanta protestanto, tamen sempre tre kritikema pri la formala praktikado, qua neglijas l'aspekti humanista e sociala. Tal sorgo pri la proxima homi, ed elua agreabla karaktero, esis karakterizivi, qui igis el tre apreciata.
En artiklo pri Friedrich Schneeberger, quan Siorino Clara Kreis redaktis en agosto 1993, el skribis la sequanta memoraji.
Yen nekrologo aparinta en Progreso 338 .
