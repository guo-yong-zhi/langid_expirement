Cochabamba esas la 4ma maxim populoza urbo di Bolivia. Segun la demografiala kontado di 2012, ol havis 632 013 habitanti. Lua metropolala regiono havis 1 113 474 habitanti dum la sama yaro.
Arkeologiala restaji montras ke, komence, la valo ube jacas Cochabamba habitesis da populi chaseri e kolekteri. Pose, altra civilizuro plu bone organizita habitis la regiono cirkume 2 mil yari ante nun. La populi Kana, Quta e Chuwi anke habitesis ibe. Pose, l'Inkai e lua povoza civilizuro, qua praktikis agrokultivo, edukado di bestii, metalurgio e havis organizita armeo, anke okupis parto ek ta valo.
La reliefo di Cochabamba esas plana, jacanta an valo cirkondata per kolini, di qui du esas remarkebla: la kolino Coronilla o San Sebastián, ube eventis batalio pri nedependo de Hispania ye la 27ma di mayo 1812, e la kolino San Pedro, kun lua 34,2-metra statuo di Kristo, nomizita Cristo de la Concordia, videbla omnaloke del urbo. La mezavalora altitudo di Cochabamba esas 2558 metri super la marala nivelo.
La klimato dil urbo esas mi-arida , kun varma dii e kolda nokti. La temperaturi rare falas infre 10°C dum vintri o superiras 30°C dum someri. La mezavalora temperaturo en junio  esas 12,2°C, kontre ke la mezavalora temperaturo en novembro e decembro  esas 18,3°C. La sika sezono esas longa, ed iras de mayo til oktobro. La pluvoza sezono iras de komenco di novembro til marto. La mezavalora yarala pluvo-quanto esas 362,7 mm, e la maxim pluvoza monato esas januaro, kun mezavalore 94 mm.
