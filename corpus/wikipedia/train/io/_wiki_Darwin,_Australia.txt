Darwin esas la chef-urbo e maxim populoza urbo dil Nordala Teritorio di Australia. Segun la demografiala kontado di 2021 ol havis 139 902 habitanti. Lua tota surfaco esas 3163,8 km².
L'urbo fondesis en 1869 sub la nomo Palmerston, e rinomizesis Darwin en 1911. Dum lua historio ol rikonstruktesis 4 foyi, pos la destruktadi dil ciklono di 1897, dil ciklono di 1937, di Japoniana bombardi dum la duesma mondomilito, e di la ciklono Tracy en 1974. 1  2 
La reliefo di Darwin esas plana, nome proxim la litoro, e l'urbo havas extensa plaji. Lua mezavalora altitudo esas 31 metri super la marala nivelo 3 .
La klimato dil urbo esas tropikala de savano . La temperaturi ne varias multe dum tota yaro, esanta mezavalore 27,8 °C.
La mezavalora yarala pluvo-quanto dil urbo esas 1832,4 mm. La pluvoza sezono iras de la duimo di novembro til la duimo di aprilo, e la maxim pluvoza monato esas januaro, kun mezavalore 470,7 mm. Mayo til septembro esas sika epoko, kun poka pluvo-quanto  e basa atmosferala humideso. Julio ed agosto esas la maxim sika monati, kande la monatala pluvo-quanto esas infre 1 mm.
