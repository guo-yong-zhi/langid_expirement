K-pop  esas jenro de populara muziko originale de Sud-Korea.
Dum ke la moderna formo de K-pop devenas de la frua 1990a yari, la termino ipsa populareskis depos la 2000a yari, remplasinta la termino Gayo, qua anke referas pop-muziko en Sud-Korea.
Malgre ke ol generale indikas "populara muziko" en Sud-Korea, la termino ofte uzesas plu streta-sence por deskriptar moderna formo de Sud-Koreana pop qua influesas da stili e jenri de cirkum la mondo, quala muziko experimental, rock, jazo, gospel, hip hop, R&B, reggae, elektronikala dance, folk, country, e klasika muziko, ultre sua tradicionala koreana muzikala radiki.
La plu moderna formo del jenro emersis per la formaceso di un ek la unesma K-pop-grupi, Seo Taiji and Boys, en 1992.  Lia experimento per diferanta stili e jenri de muziko ed integrigo di stranjera muzikal elementi helpis riformizar e modernigar la nuntempa muziko-ceno di Sud-Korea.
La "idolo"-kulturo di moderna K-pop komencis per la yunulo-bando H.O.T. en 1996, kande K-pop kreskis aden subkulturo qua atraktis enorma fanatikari de adolecanti e yuna adulti.  Pos despopularesko di frua K-pop, depos 2003 la duo TVXQ e la kantistino BoA startis nova generaciono de K-pop-idoli qui exportacis la muziko-jenro aden la vicina japoniana merkato e dure popularigas K-pop internacione hodie.
Per l'adveno di enreta sociala reto-servi e koreana TV-programi, la nuna difuzeso di K-pop e koreana amuzo, konocata kom la Koreana Ondo, esas videbla ne nur en Est-Azia e Sudest-Azia, ma anke en Pakistan, Bangladesh, India, Latin-Amerika, Nord-Afrika, Sudala Afrika, la Proxima Oriento e tra la Westana mondo, ganinta vasta global audantaro.
