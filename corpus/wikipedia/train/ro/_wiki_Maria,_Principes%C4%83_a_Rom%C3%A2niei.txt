Principesa Maria a României, fostă Principesă de Hohenzollern-Sigmaringen, 2  este cea mai tânără fiică și cel de-al cincilea copil al Majestății Sale Regelui Mihai I și al soției acestuia, Ana de Bourbon-Parma. Aflat la Santa Monica, California, SUA, unde lucra la compania Lear Jet ca pilot, Regele Mihai a fost înștiințat prin telefon despre naștere. Principesa Maria a fost botezată în rit ortodox, iar nașa de botez a fost Principesa Moștenitoare Margareta, sora ei mai mare.
Maria și-a petrecut cea mai mare parte a vieții în Statele Unite ale Americii, însă a studiat în Elveția. În timpul din urmă, Principesa a venit în fiecare an în România, locuind cu părinții ei la București și la Săvârșin, mai ales la Crăciun și la Anul Nou. Cea mai importantă ședere în țară a fost aceea de la Crăciunul anului 1997, când întreaga Familie Regală s-a regăsit la București, pentru prima oară împreună, pe pământ românesc. 3  Principesa Maria a fost alături de părinții ei la Nunta de Diamant și la Jubileul de 90 de ani al Regelui Mihai.
La 16 septembrie 1995 s-a căsătorit la New York cu Kazimierz Wiesław Mystkowski, un polonez romano-catolic, în felul acesta pierzându-și locul pe linia de succesiune la tronul Marii Britanii. Au divorțat în decembrie 2003 fără a avea urmași.
În Statele Unite ale Americii a făcut studii de puericultură și a lucrat, pentru o vreme, în domeniul îngrijirii copiilor, urmând ca la New York să lucreze în domeniul relațiilor publice pentru mai multe companii private. Până la stabilirea domiciliului în România, Maria a locuit în statul federal New Mexico și a activat în domeniul consultanței private. 4 
Cu ocazia împlinirii a 50 de ani, Principesa Maria a fost decorată cu Ordinul Coroana României în grad de Mare Cruce in cadrul evenimentelor dedicate Zilei Regalității. La dineul in onoarea Principesei au participat pesonalitați din societatea civilă, politicieni, printre care premierul României Victor Ponta, și oameni de afaceri. 5 
Printr-un comunicat al Casei Regale a României, dat publicității la data de 7 ianuarie 2015, s-a anunțat mutarea definitivă în România a mezinei regelui Mihai, fiind al treilea membru al Familiei Regale care hotărăște asta, după Principesa Moștenitoare Margareta în anul 2000 și Principele Nicolae în 2012. De asemenea în comunicat se precizează că Principesa Maria va prelua o parte din însărcinările Casei Regale. 4 
Alteța Sa Regală Principesa Maria reprezintă, de la stabilirea definitivă în România, Familia Regală în diverse ocazii, în București, în comunitățile locale și în străinătate. De asemenea, Principesa Maria sprijină diverse proiecte cu caracter social și de promovare a economiei românești, acordând Înaltul Patronaj unor organizații precum Organizația Umanitară Concordia, programului național de educație de mediu Patrula de Reciclare, desfășurat de Asociația Română pentru Reciclare RoRec, Expoziției chinologice internaționale de la Alba Iulia și ulterior Asociației chinologice etc. 6   7   8 
