Rhizomys pruinosus este o specie de rozătoare din familia Spalacidae care se găsește în Asia de Sud-Est , Asia de Est  și Asia de Sud .
Rhizomys pruinosus este o rozătoare robustă, care atinge o lungime a corpului  de 240–345 mm, iar a cozii de 90–130 mm. Greutatea sa variază de la 1.500 g la 2.500 g. Blana de pe părțile superioare este maro-cenușie sau maro ciocolatiu și are culoare mai închisă pe partea dorsală decât pe burtă. Blana sa are o aparență oarecum căruntă datorită faptului că vârful firelor de păr ale stratului exterior al blănii sunt albe. Coada are puține fire de păr. Craniul este lat și plat, iar arcul zigomatic este mare și lat. 5 
Rhizomys pruinosus are un areal larg care cuprinde nordul și nord-estul Indiei, estul țării Myanmar, Thailanda, Laos, Cambodgia, Vietnam, Peninsula Malaya și sudul Chinei. Se găsește într-o varietate de habitate, incluzând păduri de conifere și păduri mixte, păduri secundare, păduri de arbuști și desișuri de bambus. Este probabil absentă pe câmpuri agricole și rareori prezentă în păduri adânci. 6 
Rhizomys pruinosus viețuiește singură într-o vizuină rudimentară, cu o singură intrare marcată de un morman, o ieșire de siguranță, o cameră de adăpost și o alta care servește ca latrină. Cuibul este căptușit cu ierburi uscate și bucăți de bambus. Rozătoarea iese noaptea pentru a se hrăni cu materie vegetală, preponderent tulpini și rădăcini de bambus și plante din genul Polypogon. Reproducerea poate avea loc pe durata întregului an, dar atinge apogeul în noiembrie–decembrie și martie–iunie. În perioada dată, masculul se mută în vizuina unei femele. Perioada de gestație durează 22 de zile, iar un rând de pui alcătuiește 1–5 pui. Înțărcarea are loc după 56–78 de zile. 5 
Arealul acestei specii este larg și cuprinde arii protejate. Populația este stabilă, se presupune că este mare. Animalul este vânat de oameni pentru hrană. Uniunea Internațională pentru Conservarea Naturii a clasificat-o ca fiind o specie neamenințată cu dispariția. 6 
