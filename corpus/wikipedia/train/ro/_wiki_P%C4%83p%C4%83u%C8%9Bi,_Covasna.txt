Păpăuți este un sat în comuna Zagon din județul Covasna, Transilvania, România. Se află în partea de est a județului, la poalele vestice ale munților Vrancei. Se presupune că denumirea de Păpăuți este de origine slavo-română.
În lustra din 1614, ordonată de principele Gabriel Bethlen, figurează următorii capi de familie români: Gheorghe Prodan, iobag de demult ; Blasiu/Vasile Românul și văduva lui Bartolomeu Bârsan, iobagi strămoșești; Bucur Bătrânul, originar din Țara Făgărașului, Andrei Mania, originar din Săcel, Brașov.
Documente românești consemnează în anii 1829-1835 un număr de 33 de familii de români în Păpăuți, printre care: Argaseală, Manea, Pop, Munteanu, Popa, Timaru, Seceleanu, Mogoș, Cada, Bunea, Râșnoveanu, Morariu, Morogan, Gavrilă, Boroșneu, Olteanu, Urâșu, Covaciu.
Din Păpăuți, în noiembrie 1918, s-a format o delegație de români care au participat la Marea Adunare de la Alba Iulia, ducând mesajul lor de unire cu frații de aceeași limbă și credință. 
