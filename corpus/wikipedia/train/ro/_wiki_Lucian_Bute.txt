Lucian Bute  este un fost pugilist român-canadian care a fost campionul mondial IBF la supermijlocie timp de aproape 5 ani, perioadă în care și-a apărat titlul de 9 ori. Este originar din satul Pechea, județul Galați, născându-se acolo la fel ca verișoara sa Steluța Luca. În anul 2003 a devenit boxer profesionist, semnând un contract cu clubul canadian Interbox. Locuiește în orașul Montréal, dobândind și cetățenia canadiană în 2012. Are în palmares 30 de victorii din 32 de meciuri, dintre care 24 prin KO, fiind antrenat de Stéphan Larouche, cel care i-a antrenat și pe foștii campioni mondiali Éric Lucas și Leonard Doroftei.
În noiembrie 2007 a fost decorat cu Ordinul „Meritul Sportiv”, clasa I. 1 
Ca amator, Bute a câștigat medalia de bronz în 1999 la Campionatul Mondial din Houston, Texas și medalia de aur în 2001 la jocurile Francofoniei.
Pe 15 iunie 2007, Bute îl înfruntă pe Sakio Bika în arena Centre Bell din Montréal într-un meci eliminatoriu pentru titlul IBF. Bute câștigă prin decizie unanimă  și obține dreptul de luptă pentru titlu împotriva campionului Alejandro Berrio.
Lucian Bute câștigă titlul de campion mondial versiunea IBF, pe 19 octombrie 2007, după un meci cu columbianul Alejandro Berrío 2 .
Lucian Bute l-a învins pe deținătorul en-titre al centurii în runda a 11-a, prin Knock Out, după ce l-a forțat să intre într-un colț, unde i-a aplicat un croșeu, o directă și un upper-cut de stânga. El a ținut să îi mulțumească mamei sale, dar și întregii Românii pentru susținerea primită. Bute devine al treilea român care câștigă un titlu mondial la profesioniști după Leonard Doroftei și Mihai Leu.
De atunci, Bute și-a apărat titlul de nouă ori: împotriva americanului William Joppy prin Knock Out , mexicanului Librado Andrade la puncte , columbianului Fulgencio Zúñiga prin Knock Out tehnic ,
KO în repriza a patra împotriva lui Librado Andrade ,
KO după trei runde cu Edison Miranda , KO în runda a noua cu americanul Jesse Brinkley  2  , TKO în runda a zecea cu britanicul Brian Magee , TKO după patru runde cu francezul Jean-Paul Mendy și cu jamaicanul Glen Johnson la puncte după 12 reprize.
Pe 29 noiembrie 2009, Lucian Bute îl învinge prin KO în runda a patra pe Librado Andrade, în arena Colisee Pepsi din orașul Québec, Canada, și își păstrează centura de campion IBF la categoria supermijlocie. O victorie categorică, eliminând dubiile din meciul precedent al celor doi în care Bute a fost la un pas să piardă meciul în ultimele secunde din runda finală după ce Lucian dominase aproape în totalitate.
În data de 17 aprilie 2010, Lucian Bute câștigă meciul cu columbianul Edison Miranda prin KO, în runda a treia, românul păstrându-și titlul mondial al categoriei supermijlocie, în versiunea IBF.
Pe 15 octombrie 2010, Lucian Bute își păstrează centura IBF învingându-l prin TKO pe Jesse Brinkley în repriza a noua după ce anterior îl doborâse de două ori, în reprizele a cincea și a opta.
Pe data de 9 iulie 2011 Lucian Bute s-a înfruntat pentru prima dată în România, apărându-și centura, cu francezul Jean-Paul Mendy, în sala Romexpo din București, unde a reușit să câștige meciul prin KO în repriza a 4-a după un croșeu scurt de stânga. Acesta a fost cel mai urmărit meci de box din istoria televiziunii din România, peste 4.5 milioane de oameni urmărind meciul. 3 
Interviuri
