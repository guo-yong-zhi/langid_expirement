Takeshi Kimura  a fost un scenarist japonez care a scris scenariile mai multor filme ale studiourilor cinematografice Toho.
S-a născut la 4 februarie 1911. 4  A lucrat o lungă perioadă ca scenarist la compania Toho, specializându-se în scrierea scenariilor științifico-fantastice, cu tonuri întunecate. 4  El a scris scenariile mai multor filme ale regizorului Ishirō Honda, printre care Rodan, The Mysterians, Matango, Frankenstein vs. Baragon, The War of the Gargantuas, King Kong evadează și Destroy All Monsters. A fost membru al Partidului Comunist Japonez. Scenariile sale pentru filmele kaijū, care au inclus adesea teme politice, au fost puse frecvent în contrast cu scenariile scrise de Shinichi Sekizawa, care au tonuri mai puțin serioase și mai amuzante.
Kimura a considerat scenariul filmului Matango, regizat de Ishirō Honda, drept cea mai bună creație a lui, și a susținut că toate scenariile sale de la Frankenstein vs. Baragon înainte erau doar creații pe care le-a realizat pentru a-și îndeplini obligațiile contractuale. Începând din 1964 a scris sub pseudonimul „Kaoru Mabuchi” 4  pentru a-și exprima desconsiderarea față de creațiile sale ulterioare. A ales numele „Kaoru” pentru a proiecta o imagine a anonimatului, deoarece acesta putea să fie atât un nume masculin, cât și unul feminin.
Kimura era cunoscut pentru atitudinea sa distantă și mohorâtă și s-a spus că nu a fost niciodată foarte apropiat de vreunul dintre angajații companiei Toho. A murit asfixiat în urma unei obstrucții a gâtului în ianuarie 1988, în apartamentul său din Tokyo. 4 
