Premiul Parlamentului European pentru Jurnalism se acordă jurnaliștilor care au abordat în articolele, emisiunile sau reportajele lor teme europene sau care au promovat o mai bună înțelegere a instituțiilor și politicilor Uniunii Europene. Premiul se acordă în spiritul respectului pentru libertatea și deplina independență a presei, pluralismului mass-media și în contextul dorinței Parlamentului European de a îmbunătăți comunicarea dintre instituțiile UE și cetățenii europeni.
Premiul se acordă în patru secțiuni: presă scrisă, radio, televiziune și internet. Pentru fiecare secțiune se desemnează un câștigător.
Eligibile sunt persoane sau echipe formate din maxim 5 persoane ce au publicat sau difuzat contribuții într-una din limbile oficiale ale Uniunii Europene. Participanții trebuie să fie cetățeni ai UE sau rezidenți într-un stat membru și să fie jurnaliști afiliați.
Contribuțiile trebuie să nu fi primit deja un alt premiu până la termenul limită de primire a materialelor și să nu fi beneficiat de sprijin financiar, direct sau indirect, din partea instituțiilor Uniunii Europene.
Premiul Parlamentului European pentru Jurnalism este în valoare de 20.000 euro. Câștigătorul din cadrul fiecărei categorii va primi câte 5.000 de euro.
