Fanfan la Tulipe este un film de aventuri francez din 1952 regizat de Christian-Jaque după un scenariu de René Wheeler, René Fallet și alții. În rolurile principale interpretează actorii Gérard Philipe și Gina Lollobrigida.
Acțiunea filmului are loc în Franța prin secolul al XVIII-lea. Țiganca Adeline îi prezice aventurierului Fanfan că el se va căsători cu fiica regelui Ludovic al XV-lea al Franței. Ca urmare Fanfan, care avusese nenumărate amante cărora le promisese căsătoria, se înrolează în armata franceză. Ordinea din armată nu este pe placul aventurierului, el caută să dezerteze dar este prins și arestat. Un ofițer caută să se răzbune pe aventurierul care i-a sedus iubita, Fanfan însă reușește să evadeze în mod spectaculos din închisoare.
