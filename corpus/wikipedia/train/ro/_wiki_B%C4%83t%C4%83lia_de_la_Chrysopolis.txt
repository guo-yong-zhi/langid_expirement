Bătălia de la Chrysopolis s-a dat la 18 septembrie 324 la Chrysopolis , lângă Chalcedon , între doi împărați romani, Constantin I și Licinius. Ea a reprezentat ultima confruntare între cei doi. După înfrângerea flotei sale în bătălia de la Hellespont, Licinius și-a retras trupele din orașul Byzantium peste Bosfor la Chalcedon în Bitinia. Constantin l-a urmărit și l-a învins și pe uscat. Constantin a rămas astfel unic împărat, punând capăt perioadei Tetrarhiei.
În bătălia de la Hellespont, flota lui Licinius a suferit o înfrângere catastrofală. Amiralul lui, Abantus, a fost învins de fiul lui Constantin, caesarul Crispus, deși acesta din urmă dispunea de o flotă mai redusă. 2  3  După această victorie, Constantin a trecut în Asia Mică. S-a folosit de o flotilă de vase de transport pentru a evita armata inamicului, care, condusă de proaspăt numitul coîmpărat al lui Licinius, Martinian, păzea coasta la Lampsacus. 4  După distrugerea forțelor sale maritime, Licinius a evacuat garnizoana din Byzantium, care s-a alăturat armatei sale principale la Chalcedon pe malul asiatic al Bosforului. De acolo, el a chemat și forțele lui Martinian și niște trupe auxiliare vizigote, conduse de un anume Aliquaca , pentru a-și întări grosul trupelor ce suferiseră pierderi în bătălia de la Adrianopol. 5  6 
Armata lui Constantin a debarcat pe malul asiatic al Bosforului într-un loc denumit Sfântul Promontoriu și a înaintat spre sud către Chalcedon. Licinius și-a deplasat armata câțiva kilometri spre nord către Chysopolis. Armata lui Constantin a ajuns în preajma Chrysopolisului înaintea trupelor lui Licinius. După ce s-a retras în cortul său pentru a cere îndrumare divină, Constantin s-a hotărât să ia inițiativa. 6  Aspectele religioase ale conflictului s-au reflectat prin faptul că Licinius și-a împodobit liniile de bătălie cu imagini ale zeităților romane păgâne, în vreme ce armata lui Constantin a luptat sub stindardul talismanic creștin, labarum. Licinius căpătase o superstiție referitoare la acest labarum și a interzis soldaților săi să-l atace, și chiar să se uite direct către el. 6  Constantin se pare că a evitat orice manevre subtile, lansând un singur atac frontal masiv asupra armatei lui Licinius, punând-o pe fugă. 6  7  A obținut o victorie decisivă în ceea ce a fost o bătălie pe scară foarte mare pentru orice perioadă istorică. Conform istoricului Zosimus, „a fost mare măcel la Chrysopolis”. 8  Licinius ar fi pierdut între 25.000 și 30.000 de morți, alte mii de oameni rupând rândurile și fugind. 9  Licinius a reușit să scape și a adunat 30.000 din restul de soldați ai săi la orașul Nicomedia. 10 
Realizând că forțele ce-i mai rămăseseră în Nicomedia nu pot face față armatei victorioase a lui Constantin, a fost convins să se lase la mila dușmanului său. Constantia, sora pe jumătate a lui Constantin, și soția lui Licinius, a acționat ca intermediar. La început, cedând rugăminților surorii lui, Constantin i-a cruțat viața cumnatului său, dar, după câteva luni, a ordonat să fie executat, încălcându-și jurământul. După un an, nepotul lui Constantin, Licinius al II-lea, a căzut și el victimă furiei și bănuielilor împăratului. 11  Învingându-și ultimul rival, pe Licinius, Constantin a devenit unic împărat al Imperiului Roman; primul de la ridicarea lui Maximian la statutul de augustus de către Diocletian în aprilie 286. După ce a cucerit porțiunea de est a Imperiului Roman, Constantin a luat hotărârea de a da estului propria sa capitală, care urma să fie a doua capitală a imperiului în ansamblul său. El a ales orașul Byzantium — rebotezat Constantinopolis — ca loc al noii capitale. 12 
Izvoare primare
Surse secundare
