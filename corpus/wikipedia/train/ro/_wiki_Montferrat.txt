Montferrat  este o regiune geografică și istorică care face parte din actuala regiune Piemont, din nord-vestul Italiei. În limitele hotarelor sale, care s-au schimbat pe parcursul timpului, a fost localizată preponderent în limitele fostei mărci cu același nume, iar ulterior ducatului. Granițele aproximative includ în prezent provinciile Alessandria și Asti.
Montferrat este una dintre cele mai importante regiuni viticole din Italia. Regiunea este, de asemenea, renumită pentru tradițiile sale literare, printre băștinași numărându-se: poetul și dramaturgul Vittorio Alfieri din regiunea Asti, cunoscut în secolul al XVIII-lea, și Umberto Eco din secolul al XX-lea, originar din Alessandria.
Teritoriul regiunii este împărțit în două de râul Tanaro. Partea de nord , care se află între acest râu și râul Pad, este o zonă preponderent de dealuri și câmpii. Partea de sud  este situată pe partea mai înaltă a râului Tanaro. Apeninii despart regiunea prin cumpăna apelor între Piemont și Liguria.
