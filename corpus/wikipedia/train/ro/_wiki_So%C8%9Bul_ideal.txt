Soțul ideal  este o comedie englezească din anul 1894 de Oscar Wilde. Piesa de teatru, scrisă în patru acte, se desfășoară în jurul unui șantaj și al corupției. Toate evenimentele au loc la Londra, în secolul al 19-lea, timp de douăzeci și patru de ore.
A fost jucată prima oară la Teatrul Haymarket din Londra la 3 ianuarie 1895 și apoi rejucată de 124 de ori. În luna aprilie a aceluiași an, Wilde a fost arestat pentru "indecență": numele său a dispărut din afișele piesei. 
Piesa a fost publicată prima oară în 1899 fără ca Wilde să fie menționat ca autor. Versiunea publicată este ușor diferită de piesa jucată, deoarece Wilde a adăugat o mulțime de dialoguri pentru actori și a redus numărul de scene.
Piesa începe într-o zi de miercuri, în timpul unei petreceri care are loc seara în casa lui Sir Robert Chiltern aflată în Piața Grosvenor din Londra. Sir Robert, un prestigios membru al Camerei Comunelor, și soția sa de 27 de ani, Lady Chiltern, găzduiesc o adunare care-i include pe prietenul lor Lord Goring, un burlac elegant și prieten apropiat al familiei Chiltern, sora lui Mabel Chiltern și alți oaspeți binevoitori. Sir Robert Chiltern, un bărbat de aproape 50 de ani pare a fi soțul ideal și un gentleman desăvârșit, cel puțin așa crede soția sa și ceilalți. În timpul petrecerii, doamna Cheveley, o inamică a Lady Chiltern din timpul școlii, încearcă să-l șantajeze pe Sir Robert cu trecutul lui pentru  a o susține într-o schemă frauduloasă de construire a unui canal în Argentina. Doamna Cheveley știe cum s-a îmbogățit Sir Robert Chiltern: fostul mentor și iubitul ei, Baronul Arnheim, l-a convins pe tânărul Sir Robert să-i vândă un secret guvernamental, acela de a cumpăra ieftin acțiuni în Canalul Suez cu trei zile înainte ca guvernul britanic să fi anunțat achiziționarea sa. Astfel, Sir Robert a făcut avere cu bani iliciți, iar doamna Cheveley are o scrisoare care dovedește asta. Temându-se că-și va ruina cariera și mariajul, Sir Robert intenționează să-i satisfacă cererile sale.
