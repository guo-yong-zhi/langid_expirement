Isaac Emmanuilovici Babel,  a fost un ziarist și scriitor rus.
Babel s-a născut într-o familie evreiască în Odesa, într-o perioadă de mari tulburări sociale și de exod masiv al evreilor din Imperiul Rus. Isaac Babel a supraviețuit pogromului din 1905 cu ajutorul vecinilor creștini care i-au ascuns familia, dar bunicul său, Șoil, a fost unul din cei aproximativ 300 de evrei uciși în timpul violențelor.
Pentru a intra în clasa pregătitoare de la Școala Comercială Nicolae I din Odesa, Babel a trebuit să obțină rezultate care să-l plaseze între cei admiși în cota repartizată pentru elevii evrei . În ciuda notelor de trecere obținute, locul lui a fost dat altui băiat, ai cărui părinți au dat mită funcționarilor școlii. Babel a învățat un an la domiciliu și a parcurs materia a doi ani de studiu. În plus față de materiile obișnuite, Isaac a mai studiat Talmudul și muzica. Cultura sa generală a fost profund influențată de literatura franceză, în special de Gustave Flaubert și Guy de Maupassant, primele sale povestiri fiind scrise de altfel în limba franceză.
După o încercare nereușită să se înscrie la Universitatea din Odesa, fiind din nou respins din cauza cotei impuse pentru studenții evrei, Babel a fost admis la Institutul de Afaceri și Finanțe din Kiev. Aici a întâlnit-o pe Evghenia Gronfein, cea care avea să-i devină soție mai târziu. În 1915, Babel a absolvit cursurile institutului kievean și s-a mutat în Petrograd, în ciuda restricțiilor impuse evreilor care voiau să se așeze în Capitală. Aici l-a întâlnit pe faimosul deja scriitor Maxim Gorki, care i-a publicat mai multe schițe în revista lui literară Letopis' . Gorki l-a sfătuit pe tânărul scriitor să se preocupe de câștigarea unei mai mari experiențe de viață, iar, mai târziu, Babel a scris în autobiografia sa: "... eu datorez totul acelei întâlniri și încă mai pronunț cu dragoste și admirație numele lui Alexei Maximovici ." Una dintre cele mai faimoase nuvele, "Povestea cotețului meu pentru porumbei" , este dedicată lui Gorki. Povestirea "Fereastra camerei de baie" a fost considerată obscenă de cenzori, iar Babel a fost învinuit de încălcarea articolului 1001 al Codului Penal.
În următorii șapte ani, Babel a luptat în războiul civil, a lucrat pentru CEKA în funcția de traducător pentru serviciile de contraspionaj, a fost angajatul al Gubkom Odessa , al Narkompros , al unei tipografii, al unui ziar în funcția de corespondent în Petrograd și Tbilisi și a participat la campaniile de rechizițiile de alimente. S-a căsătorit cu Evghenia Gronfein în 1919 la Odesa.
În 1920, în timpul războiului civil, Babel a fost trimis ca atașat de presă pe lângă mareșalul Semion Budionnîi și armata sa de cavalerie. A fost martorul eșecului campaniei poloneze și a încercării de export a revoluției ruse în afara granițelor țării. Armata Roșie a străpuns liniile poloneze până în apropierea Varșoviei, dar bolșevicii au fost învinși până în cele din urmă, fiind obligați să încheie pacea de la Riga.
Babel a scris: "Numai prin 1923 am învățat să-mi exprim gândurile într-un fel clar și nu prea lung. Apoi m-am întors la scris." Mai multe povestiri, care mai târziu aveau să fie incluse în volumul Cavaleria Roșie, au fost publicate în faimoasa revistă LEF  a lui Vladimir Maiakovski în 1924. Descrierea onestă a realităților brutale ale războiului, care nu se potriveau nici pe departe cu viziunea romantică a bolșevicilor asupra războiului, i-au adus numeroși dușmani, inclusiv pe mareșalul Budionîi, dar intervenția lui Gorki a salvat cartea, care a fost rapid tradusă în mai multe limbi după aceasta.
Reîntors în Odessa, Babel a început să scrie o serie de povestiri scurte inspirate din viața evreilor din ghetoul Moldovanka de dinaintea și după Revoluția din Octombrie. În aceeași perioadă, Babel s-a împrietenit cu Ilia Erenburg. În deceniul al treilea a continuat să scrie povestiri care s-au bucurat de un succes deosebit. În 1925, soția lui, Evghenia, a divorțat și a emigrat în Franța.
În 1930, Babel a călătorit prin Ucraina și a fost martor la brutalitățile colectivizărilor forțate. După ce Stalin și-a mărit presiunea exercitată asupra culturii sovietice în deceniul al patrulea, și în special după apariția realismului socialist, Babel s-a retras progresiv din viața publică. În timpul campaniei staliniste împotriva "formalismului" în artă, Babel a fost criticat pentru așa-zisul său "estetism" și pentru randamentul scăzut. La primul congres la Uniunii scriitorilor din Uniunea Sovietică din 1934, Babel remarca ca a devenit "maestrul unui nou gen literar, genul tăcerii."
După multe cereri pentru aprobarea efectuării unei călătorii în străinătate, el a primit permisiunea să-și viziteze familia din Franța. În 1935, cât timp se afla la Paris, a ținut o cuvântare antifascistă la Congresul Internațional al Scriitorilor. După reîntoarcerea în patrie, Babel a colaborat cu Serghei Eisenstein la filmul Lunca Bezhin și a scris mai apoi scenariile pentru alte filme sovietice.
După moartea lui Gorki din 1936, , Babel nota: "Vor veni după mine acum." În mai 1939, Babel a fost arestat la casa sa de vacanța din Peredelkino, a fost și interogat la sediul NKVD din piața Lubianka pentru acuzația de spionaj. După obținerea unei mărturisiri forțate, Babel a fost judecat, găsit vinovat și, pe 27 ianuarie 1940, a fost împușcat în închisoarea Butîrka. Soția lui, Antonina Pirojkova, nu a știut nimic de soarta soțului ei timp de 15 ani.
Conform unei versiuni oficiale timpurii, Isaac Babel a murit într-un lagăr de muncă din Siberia pe 7 martie 1941. Manuscrisele și arhiva personală ale scriitorului au fost confiscate de NKVD și s-au pierdut.
Pe 23 decembrie 1954, la un an și jumătate după moartea lui Stalin, Isaac Babel a fost reabilitat în mod public oficial, iar acuzațiile aduse împotriva sa au fost retrase, acestea fiind considerate "lipsite de orice bază".
