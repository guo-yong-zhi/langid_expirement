Uzina Mecanică Cugir  este o companie de stat din Cugir, România, producătoare de armament. A fost înființată în 1799, în perioada Imperiului Habsburgic, 1  fiind până în 1989 una dintre cele mai importante societăți comerciale din județul Alba. 2 
Uzina era împărțită în două secții: secția civilă, care producea electrocasnice și mașini-unelte, și secția de produse speciale, care fabrica arme și muniție . 3  2 
La 15 decembrie 1937, Uzinele de Armament Cugir au fost vizitate incognito de regele Carol al II-lea și fiul său, principele moștenitor Mihai, cei doi ajungând la ora 15 și fiind întâmpinați de generalul Samsonovici, președintele consiliului de administrație, și de directorul Cristescu. 4 
După Revoluția din 1989, societatea a trecut printr-o serie de probleme economice, fiind nevoită să-și reducă activitatea și personalul, astfel încât în decembrie 2008 avea mai puțin de 1.000 de angajați, în comparație cu cei peste 18.000 dinainte de 1989. 2 
Uzina Mecanica Cugir a avut secție civilă, care a funcționat până la 2005, unde se fabricau mașini de cusut, scule și mașini de spălat. În 1980 au intrat în producție mașinile de spălat automate „Automatic” și „Automatic Super”, care costau în jur de 4.800 lei, iar în 1994 au intrat în producție mașinile de spălat „Diamant 400” și „Diamant 550t”.
La Uzina Mecanică Cugir s-au produs, până în 2008, mașinile de spălat marca „Albalux”. 5  6  7 
  Materiale media legate de Uzina Mecanică Cugir la Wikimedia Commons
