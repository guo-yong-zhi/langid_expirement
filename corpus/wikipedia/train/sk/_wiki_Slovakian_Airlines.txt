Slovakian Airlines, a. s. 1  bola slovenská letecká spoločnosť, sídliaca na Letisku M. R. Štefánika v Bratislave.
Spoločnosť vznikla 8. februára 2011 pod názvom Bratavia. Dňa 12. marca 2011 sa názov spoločnosti zmenil na Slovakian Airlines.
Aerolínie prišli o svoje jediné lietadlo, ktoré začiatkom februára 2012 odletelo z bratislavského letiska na ktorom parkovalo niekoľko mesiacov späť do Jerevanu. Dôvodom mala byť strata záujmu zo strany investora – Armavie Airlines. Okrem iného mala firma aj personálne problémy keď stratila niekoľko svojích zamestnancov vrátane riaditeľa, dva mesiace nevyplácala svojích zamestnancov a dlžila taktiež Bratislavskému letisku za parkovanie lietadla.
Okrem lietadla nemala pripravený žiadny letový plán, celkové zameranie a aj doriešené vzťahy medzi investormi.
V októbri 2012 bol na majetok spoločnosti vyhlásený konkurz Okresným súdom Bratislava I. 2 
Slovakian Airlines prevádzkovala jeden Boeing 737-500 s imatrikulačnou značkou OM-BTS, ktorý do flotily spoločnosti pribudol v septembri 2011. Lietadlo bolo prenajaté od arménskej leteckej spoločnosti Armavia. Stroj predtým lietal pre ČSA pod českou imatrikulačnou značkou OK-CGK. Lietadlo absolvovalo v auguste 2011 technický zálet v rámci prevzatia novým majiteľom. 2. septembra 2011 preletelo z Prahy do Jerevanu, kde absolvovalo niekoľko komerčných letov pod registráciou spoločnosti Armavia. 20. septembra priletel Boeing 737-500 už vo farbách spoločnosti Slovakian Airlines z anglického Norwichu do Bratislavy. Lietadlo najprv uskutočnilo slávnostný prelet ponad vzletovú a pristávaciu dráhu letiska a potom pristálo.
Súradnice: 48°10′11″S 17°11′59″V  /  48,169704°S 17,199655°V  / 48.169704; 17.199655
