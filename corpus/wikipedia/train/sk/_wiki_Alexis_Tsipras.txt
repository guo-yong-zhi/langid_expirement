 Alexis Tsipras  je grécky ľavicový politik, predseda ľavicovej strany SYRIZA, a od septembra 2015 do júla 2019 bol po druhýkrát premiér Grécka . Ako premiér pôsobil aj od januára do augusta 2015.
Narodil sa v Aténach, vyštudoval technickú univerzitu v Aténach, venoval sa odboru stavebníctvo a urbanistika. Už počas štúdia sa angažoval do ľavicových hnutí, je obdivovateľom juhoamerických ľavicových vlád. Je ženatý s Peristerou Bazianou, má dvoch synov a je ateista. 
Tsipras sa zamlada angažoval v organizácii KNE , pracoval na sekretariáte študentskej organizácie Ένωσης Αριστερών Νέων , kde sa v roku 1999 dostal na čelo ústrednej rady organizácie.
V roku 2006 kandidoval na starostu Atén a skončil na treťom mieste. V roku 2008 bol zvolený za predsedu, kde vystriedal dovtedajšieho predsedu Alekosa Alavanosa. O rok neskôr bola zlúčením viacerých ľavicových a komunistických hnutí do hnutia SYN vytvorená politická strana SYRIZA , ktorej predseda sa stal Tsipras  a tak sa v parlamentných voľbách 2009 dostal prvýkrát do gréckeho parlamentu, SYRIZA získala 4,6%. Vládu vtedy vytvorila strana PASOK, premiérom sa stal Jeorjos Papandreu, ktorý prebral vládu po odstúpení bývalej vlády Kostasa Karamanlisa zo strany Nea Dimokratia, ktorá Grécko za osem rokov priviedla k bankrotu. Premiér Papandreu musel vyjednať od EU pôžičku a zaviedol tvrdé úsporné opatrenia, ktoré kritizoval Alexis Tsipras a vtedy ešte aj Antonis Samaras,  nový predseda Nea Dimokratia, premiér Grécka v rokoch 2012-2015 a v súčasnosti najväčší presadzovač úsporných opatrení.
SYRIZA začala svojou antiúspornou politikou získavať stále väčší počet priaznivcov a v predčasných voľbách v máji 2012 získala 16,8%. Pretože sa však nepodarilo vytvoriť vládu, bolo o mesiac nutné usporiadať nové voľby, kde SYRIZA získala až 26,9%, ostala však v opozícií a novú vládu vytvoril Antonis Samaras, ktorý pokračoval v úspornej politike. Počas tejto vlády organizoval Tsipras mnoho mítingov  a tvrdo kritizoval úspornú politiku Samarasa.
Koncom roka sa nepodarilo parlamentu zvoliť prezidenta a na január roku 2015 boli vyhlásené predčasné voľby ktoré vyhrala SYRIZA zo ziskom 36,3%. Bolo to po prvýkrát v histórií krajiny, kedy voľby vyhrala radikálna ľavica. SYRIZA dostala 149 mandátov a po spojení s malou pravicovou stranou Anexartiti Ellines , ktorá tiež kritizuje úspornú politiku, vytvorila vládu. Prvý raz v povojnovej histórii tak má Grécko ľavicového premiéra a zároveň prvýkrát nevládne jedna zo strán Nea Dimokratia a PASOK.
Tsipras zmiernil svoje antieurópske vyhlásenia a povedal, že Grécko neodíde z eurozóny, odmieta tiež neplatenie dlhov, ale bude sa snažiť vyjednať s veriteľmi lepšie podmienky a vyhlásil tiež zastavenie privatizácie gréckych elektrární a prístavu Pireus. Tsipras sa tiež vyjadril, že nesúhlasí so sankciami EU voči Rusku. 
V lete 2015 však Grécko opätovne potrebovalo zaviesť nové škrty v štátnej správe, čo Tsipras a minister financií Janis Varoufakis  spočiatku kritizovali a dokonca zorganizovali referendum, kde grécky ľud odmietol nové úspory a ďalšiu pôžičku z eurovalu. Pre tento krok, Tsipras čelil tvrdej kritike zo strany opozície aj európskych politikov a tak nakoniec prijal veľmi podobné úsporné opatrenia, privatizáciu letísk a pôžičku vo výške 80 miliárd eur, načo minister Varoufakis hneď odstúpil. 20. augusta podala Tsiprasova vláda demisiu, pretože zo strany odišli mnohí poslanci, ktorí s úsporami nesúhlasili, aj Jannis Varoufakis. Mnohí odídení si pod vedením bývalého ministra Tsiprasovej vlády, Panajotisa Lafazanisa  vytvorili novú stranu, Laiki Enotita. Tsiprasova SYRIZA však aj naďalej ostala v prieskumoch najsilnejšou gréckou stranou. Voľby boli vyhlásené na 20. september a bola vytvorená dočasná vláda, premiérkou sa stala sudkyňa Vassiliki Thanou-Christofilou. Vo voľbách sa napriek očakávaniu podarilo Tsiprasovi vyhrať so ziskom takmer rovnakého počtu hlasov, ako v januári  a vládu opätovne vytvoril so stranou Anexartiti Ellines .  
Po prehratých predčasných voľbách v roku 2019 ho 8. júla 2019 na poste premiéra nahradil Kyriakos Mitsotakis.  3  
