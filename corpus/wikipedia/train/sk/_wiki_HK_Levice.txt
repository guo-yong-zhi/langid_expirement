HK Levice je slovenský hokejový klub z mesta Levice, v súčasnosti pôsobiaci v Slovenskej hokejovej lige .
Okrem seniorského „A“–tímu klub zastrešuje aj dorast, kadetov, piatu až ôsmu hokejovú triedu.
Domovským stánkom HK Levice je levický zimný štadión.
V roku 1885 bol založený telovýchovný spolok milovníkov korčuľovania Lévai Korcsolazási Egyelet , o ktorého činnosti a dĺžke pôsobenia sa nezachovalo veľa správ. Je známe, že sa v roku 1887 vybudovalo na malom rybníku klzisko s jednoduchým elektrickým osvetlením. Korčuľovanie bolo popri iných športoch populárne aj v Lévai Sport Egyelet , založenej v roku 1897.
Významný krok bolo založenie hokejového oddielu v rámci Levickej telocvičnej jednotky  v roku 1930 pod vedením K. Laufera. Prvé hokejové stretnutie sa Leviciach odohralo 16. februára 1931 po trojnásobnom odložení zápasu kvôli roztápajúcemu sa ľadu. V priateľskom stretnutí si zmerali sily L.T.E. a Slávia B. Bystrica. Zápas pred 500-600 divákmi skončil víťazstvom hostí v pomere 7:2.
Ľadový hokej sa ďalej rozvíjal v rámci Juventus Sport Klub Levice, ktorý vznikol v novembri 1934 na čele s dr. Elemérom Strasserom. Juventus S.C. si vytýčil za hlavnú úlohu rozvoj menej populárnych športových odvetví. Hokejový oddiel sa vo februári roku 1935 zúčastnil turnaja v Tajnej, kde skončil na 3. mieste za mužstvami Tajnej a Vrábľami. V roku 1938 začal zápasiť s finančnými problémami a bol nútený prerušiť svoju činnosť.
Novodobý rozvoj ľadového hokeja v Leviciach začal na konci 60-ich rokov 20. storočia. Pod hlavičkou SLOVAN AGRO LEVICE vznikol v meste hokejový oddiel s družstvom mužov a dorastu. Družstvá boli zaradené v krajských súťažiach Západoslovenského kraja. Levice mali dve prírodné ľadové plochy s umelým osvetlením, prírodné podmienky a poveternostné vplyvy však tomuto športu nepriali. Väčšina majstrovských zápasov sa hrala na zimnom štadióne v Nitre.
Prelom v rozvoji ľadového hokeja v Leviciach bola výstavba umelej ľadovej plochy, ktorá sa začala v roku 1975. Súperom domáceho družstva v prvom exhibičnom zápase bol Slovan Bratislava.
Dôležitým krokom v rozvoji hokeja v Leviciach bolo rozhodnutie Ministerstva národnej obrany ČSSR, ktoré na žiadosť okresných a krajských orgánov telovýchovy v roku 1987 založilo pri Vojenskom útvare v Leviciach vojenský hokejový klub VTJ Levice.
Prvú sezónu 1987/1988 hral VTJ Levice v krajskej súťaži, ktorý suverénne vyhral. Od súťažného ročníka 1988/1989 hralo družstvo v II. SNHL, v ktorej pravidelne až do roku 1993 bojovalo o postup do I. SNHL. Napríklad v sezóne 1990/1991 skončilo na druhom mieste za klubom zo Senice.
V marci 1991 sa začal hrať v Leviciach ženský hokej. Na 1. majstrovstvách Slovenska v Topoľčanoch družstvo obsadilo 5. miesto, v roku 1993 skončili v súťaži na 2. mieste, keď vo finále prehrali s hráčkami Dubnice. Družstvo žien skončilo svoje pôsobenie po ukončení sezóny 2004/2005.
Od roku 1993 až do roku 2003 HK VTJ súťažil v kategórii 2. hokejovej ligy Slovenskej republiky. Za hokejový oddiel VTJ Levice hrávali hráči, ktorí v neskoršom období pôsobili aj ako reprezentanti Slovenska . Dobré výsledky družstva vojakov zvýšili popularitu ľadového hokeja v meste a jeho okolí.
V období rokov 1993-1996 sa objavil zámer prestavať zimný štadión na viacúčelovú športovú halu. Stavebný projekt uvažoval o vyčlenení hokejistov z haly na vonkajšiu vedľajšiu ľadovú plochu. Tlak funkcionárov a hlasovanie poslancov vtedajšieho mestského zastupiteľstva viedol v roku 1996 k rozhodnutiu dostavať Zimný štadión podľa pôvodnej dokumentácie. Ten bol v máji 1998 slávnostne odovzdaný do užívania pre širokú verejnosť.
V roku 1998 obnovil svoju činnosť aj Hokejový klub Levice. Zámer mestského zastupiteľstva dostavať Zimný štadión v roku 1998 výbor HK Levice využil, a v spolupráci so IV. Základnou školou Pri Podlužianke založil Športové hokejové triedy  pre súťažný ročník 1997/98. Vstupom do systému ŠHT sa začala zvyšovať kvalita výchovy žiakov v ľadovom hokeji. Žiaci začali hrať najvyššiu súťaž v žiackej kategórii na Slovensku, dorastenci 1. ligu, juniori postúpili do 1.ligy a seniori hrali druhú ligu.
Levice mali v súťaži seniorov dve družstvá: HK VTJ Levice a HK Levice. Po skončení spolupráce s armádou v oblasti hokeja pôsobí ako nástupca HK VTJ Levice od roku 2003 Hokejový klub Levice.
Hokejový klub Levice je dobrovoľné združenie občanov v zmysle ustanovení zákona č. 83/1990 Zb., ktorí jeho prostredníctvom vykonávajú činnosť zameranú na rozvoj, prosperitu a ochranu športovcov – hokejistov mesta Levice a jeho okolia. Je členom Slovenského zväzu ľadového hokeja. Členmi môžu byť jednotlivci, kolektívy a organizácie.
Dve kategórie hokejovej prípravky nadväzujú v spolupráci so IV. Základnou školou v Leviciach na systém športových hokejových tried od piateho do deviateho ročníka. V ŠHT trénujú žiaci/žiačky v rámci vyučovacieho procesu.
Na tieto kategórie nadväzujú kategórie dorastencov a juniorov. V školskom roku 2004/2005 sa otvoril na Strednej priemyselnej škole v Leviciach ročník športovej triedy študijného odboru technicko-informačné systémy, so zameraním na ľadový hokej. Do tejto triedy bolo prijatých na základe talentových skúšok 24 hokejistov, vrátane dvoch dievčat z celého Slovenska. Tento projekt trval štyri roky. Žiaci končiaci v športových hokejových triedach na základných školách mali možnosť pokračovať vo svojom športovom raste a pritom získať kvalitné stredoškolské vzdelanie. Pod vedením klubových trénerov hrali a trénovali v jednotlivých kategóriách Hokejového klubu Levice. Už v prvom roku pôsobenia športovej triedy dorastenci postúpili do 1. dorasteneckej ligy.
Hokejový klub v rámci projektu „Príď medzi nás“, v roku 2008 v spolupráci s Materskou školou na Tekovskej ulici v Leviciach otvoril 1. Ročník Hokejovej materskej školy. Tento na Slovensku ojedinelý projekt funguje i v súčasnosti.
Všetky družstvá Hokejového klubu Levice hrajú súťaže riadené Slovenským zväzom ľadového hokeja. Vrcholom štruktúry jednotlivých kategórií sú seniori, ktorí v súťažnom období 2005/2006 hrali v 1. hokejovej lige Slovenska. Udržať sa im v nej však nepodarilo. V sezóne 2018/19 seniori vyhrali 2. hokejovú ligu a stali sa víťazom baráže o 1. ST. NICOLAUS hokejovú ligu.
HK Levice , SZĽH
