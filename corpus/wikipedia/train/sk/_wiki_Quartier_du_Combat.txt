Quartier du Combat  je 76. štvrť v Paríži, ktorá je súčasťou 19. obvodu. 
Má rozlohu 129,5 ha a ohraničujú ju ulice Rue de Belleville na juhu, Boulevard de la Villette na západe, Rue de Meaux na severozápade, Rue de Crimée na severovýchode a Rue de la Villette na východe.
Štvrť bola pomenovaná podľa námestia Place du Combat, ktoré bolo v roku 1945 premenované na Place du Colonel-Fabien. V rokoch 1778 - 1850 tu stála drevená aréna, v ktorej sa konali zápasy zvierat. Aréna stála až za mestskými hradbami nazývanými Fermiers généraux. Za hradbami sa tiež nachádzala šibenica Montfaucon. Bola to trojposchodová kamenná stavba, kde bolo možné obesiť až 50 osôb naraz. Horné poschodia boli vyhradené pre osoby šľachtického pôvodu. Boli tu popravovaní previnilci voči kráľovi a štátu.
Tento článok je čiastočný alebo úplný preklad článku Quartier du Combat na českej Wikipédii.
