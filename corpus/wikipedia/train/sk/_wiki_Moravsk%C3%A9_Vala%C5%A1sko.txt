Moravské Valašsko alebo hovorovo Valašsko je hornatá oblasť v najvýchodnejšej časti Moravy, v Česku v blízkosti hraníc so Slovenskom. 
Ide o svojbytný národopisný a kultúrny región, susediaci na juhu so Slováckom a na západe s Hanou. Možno ho definovať približne územím okresu Vsetín a severnej, severovýchodnej a východnej častí okresu Zlín . V Rožnove pod Radhoštem sa nachádza skanzen Valašské múzeum v prírode, v ktorom boli sústredené predmety regionálnej valašskej ľudovej kultúry a remesiel, vrátane zachovaných domov z tunajších miest a dedín. 
Pomenovanie Valach je slovanskými jazykmi prevzaté slovo Walhs pôvodne germánskeho pôvodu, používané starovekými Gótmi pre pomenovanie Keltov, romanizovaných Keltov a románskymi jazykmi hovoriacich národov. 
Na Moravu sa Valasi dostali pri valašskej kolonizácii prebiehajúcej od 14. do 17. storočia. Valašské pastierske kmene migrovali z oblasti dnešného južného Rumunska pozdĺž karpatského oblúka smerom na západ. Valasi sú niekedy považovaní za potomkov romanizovaných  národov ako Trákovia  a Ilýri, nejedná sa však o všeobecne prijímaný názor.
Na svojej migračnej ceste Valasi postupne stratili svoj pôvodný jazyk, s výnimkou niektorých rumunských slov , ktoré používajú vo svojom nárečí, ale zachovali si veľa zo svojej kultúry  a hospodárske zvyky, najmä chov oviec. Z etnického hľadiska išlo pôvodne o rusínsko-rumunské obyvateľstvo, v pôvodných písomných prameňoch nazývané Coloni Valachales alebo Valach seu Ruthéni .
Severovýchodná Morava má oproti iným oblastiam značne odlišnú históriu. Tradične bolo toto neúrodné územie riedko osídlené. V 13. storočí došlo k osídľovaniu nížin, no k výraznejšiemu vzostupu počtu obyvateľov došlo až v súvislosti s dejinným procesom zvaným valašská kolonizácia. Na sklonku stredoveku, najmä však po roku 1500 prišiel do oblasti pastiersky ľud zvaný Valasi a osídlil ekonomicky nevyužité kopcovité územie. Najprv sa Valasi objavili na území Hukvaldského panstva, no postupne sa cieľom kolonizácie stala celá severovýchodná Morava. 
Spočiatku boli Valasi-pastieri pomerne slobodným ľudom a mali s vrchnosťou dobré vzťahy. Platili zvláštnu valašskú daň - desiaty kus dobytka a ich postavenie zaručovalo valašské právo. Pôvod novo prichádzajúcich pastierskych kolonistov nie je celkom jednoznačne objasnený. Historici vedú už od polovice 19. storočia spory o to, či sa jednalo viac o ľud pôvodu rumunského alebo rusínskeho. Všeobecne prevláda názor, že kolonisti boli etnicky nejednotní. V Rumunsku má valašské pastierstvo a salašníctvo svoj pôvod. Z hospodárskych dôvodov osídľovali rumunskí pastieri horské oblasti na rôznych slovanských územiach - najprv na Ukrajine, neskôr v Poľsku, na Slovensku a napokon prenikli aj na severovýchodnú Moravu. Na všetkých kolonizovaných územiach etnicky splynuli s pôvodným obyvateľstvom a tak aj tu sa miešala kultúra moravská a karpatská.
Pojem Valašsko sa vžil pozvoľna a s časovým odstupom. K jeho rozšíreniu prispeli tiež tridsaťročná vojna a valašské povstanie. Už koncom roka 1620 sa Valasi vzbúrili proti Habsburgovcom a povstanie trvalo s prestávkami až do roku 1644, kedy bolo krvavo potlačené. V terminológii vrchnosti slovo Valach znamenalo to isté čo rebel či nespokojný živel. Nepokojným obdobím bolo aj 18. storočie, kedy sa ľud búril proti náboženskému a sociálnemu útlaku. Na Valašsku prežívala tajne evanjelická viera a náboženský útlak čiastočne odstránil tolerančný patent, ktorý vydal cisár Jozef II. V roku 1781.
V čase druhej svetovej vojny na Valašsku pôsobili partizáni. Nemeckí nacisti vtedy vypálili niekoľko osád a vyvraždili tamojšie obyvateľov. Najznámejšie z týchto osád sú Prlov a Ploština.
Po vojne prebehla industrializácia a Valašsko získalo výraznejší priemyselný charakter.
Mapovaniu dejín Valašska a života jeho ľudu sa od roku 1925 venuje Valašské múzeum v prírode 1  v Rožnove pod Radhoštem. Toto živé múzeum organizuje množstvo najrôznejších akcií inšpirovaných folklórom, 2  ľudovými zvykmi 3  a tradičnými remeslami. Súčasne organizuje výstavy 4  a tematické vzdelávacie relácie.
Územný rozsah nie je možné vymedziť jednoznačne . Navyše existujú rôzne aspekty, podľa ktorých sa región vymedzuje - typ krajiny, bývalý spôsob života, kroje či nárečie. V minulosti územie vymedzovalo hospodárstvo a Valašsko bolo tam, kde sa prevádzkovalo karpatské salašníctvo. Po jeho úpadku sa región vymedzoval podľa kroja a nárečia. Dnes hrá hlavnú rolu identita obyvateľov - Valašsko je tam, kde sa ľudia považujú za Valachov. 
Za centrálne Valašsko je zvyčajne považované Horné Vsacko, Vsetínsko, Rožnovsko a oblasti okolo Valašského Meziříčí na severe, Lukovsko na juhozápade, Vizovicko a Valašské Klobouky na juhu. Prechodné oblasti s výrazným valašským vplyvom je Podřevnicko , Luhačovské Zálesí, Hostýnské Záhoří a severné úpätie Beskýd . Oblasť okolo Frýdku-Místku sa z dôvodu tunajšieho nárečia nazýva Lašsko, ale od Valašska sa inak príliš nelíši. Podobne Nový Jičín s okolím, tzv. Kravařsko, sa radí k Lašsku i Valašsku.
Súradnice: 49°25′20″S 18°10′01″V  /  49,422123°S 18,166934°V  / 49.422123; 18.166934
