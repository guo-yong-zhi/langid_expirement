Bostonská radnica je budova v centre mesta a sídlo vlády mesta Boston, Massachusetts, USA.
Do súťaže na budovu bostonskej radnice bolo v roku 1962 zaradených 256 návrhov. Víťazným návrhom sa stal projekt Gerharda Kallmana, Noela McKinnella a Edwarda Knowlesa. Bol realizovaný v rokoch 1963-1968 stavebnou firmou Architects and Engineers. V interiéri aj v exteriéri tejto budovy prebieha na rôznych úrovniach vzájomná interakcia medzi občanmi a štátnou správou. Témou projektu bola tzv. „oslava štátnej správy“. Práve tu obyvatelia Bostonu privítali anglickú kráľovnu Alžbeta II. pri jej návšteve Spojených štátov v roku 1976. 
Budova radnice sa nachádza vo vládnom centre mesta Boston. V rámci centra Bostonu sa autorom objektu radnice podarilo spojiť päť základných dištriktov mesta. Okrem samotnej budovy sa v návrhu nachádza aj tzv. plaza, námestie inšpirované antikou, ktoré sa stalo častým verejným zhromaždiskom.
Objekt bostonskej radnice je deväť podlažný. Je formálne aj funkčne rozdelený do troch úsekov. Prvé štyri podlažia sú plne prístupné verejnosti. Nachádzajú sa tu kancelárie mestského úradu. Ďalšie priestory slúžia úradu primátora a mestskej rady. V najvyšších podlažiach sa nachádzajú kancelárie radnice, ktoré sú pomerne málo navštevované verejnosťou. Autori vyjadrili návrh rozdelenia budovy do troch častí aj materiálovo. Vo fasáde sa striedajú tehlové povrchy s povrchmi z pohľadového betónu a keramickým obkladom. Pohľadový betón typický pre brutalizmus, evokuje vážnosť sídla primátora, pričom tehla a keramický obklad evokujú prístupnosť verejnosti.
Objekt radnice je z väčšej časti riešený ako stužená monolitická konštrukcia, vylievaná na mieste z portlandského betónu. Ostatné dielce sú železobetónové prefabrikáty a majú rozdielnu farebnosť od liateho betónu. 
Objekt bostonskej radnice sa stretol s úspechom najmä v kruhoch modernistických architektov. Je považovaný za výborný príklad architektúry brutalizmu. Avšak v radoch verejnosti a samotných zamestnancov radnice sa objekt stretol s negatívnymi reakciami. Zaznamenané boli sťažnosti v súvislosti s nevhodným pracovným prostredím a náročnou orientáciou návštevníkov. Stavba bola v priebehu rokov 2006-2008 navrhnutá na zbúranie, prípadne premiestnenie úradu radnice do iných priestorov v rámci mesta.  1  
Súradnice: 42°21′37″S 71°03′29″Z  /  42,36033°S 71,057972°Z  / 42.36033; -71.057972
