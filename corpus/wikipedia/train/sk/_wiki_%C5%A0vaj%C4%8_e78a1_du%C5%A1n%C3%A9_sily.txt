Švajčiarske vzdušné sily  sú leteckou zložkou švajčiarskych ozbrojených síl. 
Hoci boli švajčiarske vzdušné sily zriadené už 31. júla 1914, z celku ozbrojených síl sa vyčlenili až v roku 1936.
Počas druhej svetovej vojny švajčiarske vzdušné sily bránili vzdušný priestor krajiny proti vniknutiu lietadiel z krajín Osi aj Spojencov. K tomuto účelu prevádzkovali rôzne lietadlá zakúpené v zahraničí a stroje domácej výroby. Vo Francúzsku sa podarilo získať stíhacie lietadlá Morane-Saulnier MS.406 a z Nemecka stíhacie lietadlá Messerschmitt Bf 109. Keďže bolo ťažké získať dostatočný počet kvalitných lietadiel pre vlastnú obranu, boli vyvinuté domáce stíhacie lietadlá FFA D-3801, FFA D-3802 a FFA D-3803, ktoré boli odvodené od francúzskych MS.406. Pre nich dokonca vznikla úplne prepracovaná verzia motora Hispano HS12Y z pôvodných MS.406, ktorých výkon bol zvýšený z 850 na 1 500 hp. Vzniklo tiež bombardovacie lietadlo FFA C-3604. Ešte po vojne vývoj vlastných konštrukcií pokračoval a vznikli prúdové typy FFA N-20 a FFA P-16, ktoré ale neboli vyrábané sériovo.
Podľa článku švajčiarskeho časopisu FACTS sa švajčiarske vzdušné sily udržujú v pohotovosti len počas pracovných hodín okrem víkendov. Činitelia vzdušných síl totiž vyhlásili, že kvôli finančným limitom bude doba pohotovosti obmedzená. Problémy s obranou vzdušného priestoru Švajčiarska naznačuje aj malá rozloha štátu. Maximálna vzdialenosť medzi jej najvzdialenejšími bodmi totiž nepresahuje 348 km, pričom túto vzdialenosť môže civilné lietadlo prekonať iba za 20 minút. Ďalej je to tiež švajčiarska neutralita, ktorá minimalizuje možnosť nasadenia švajčiarskych vzdušných síl mimo hraníc Švajčiarska.
Hlavnú obranu švajčiarskeho vzdušného priestoru zabezpečujú letky číslo 11, 17 a 18 vyzbrojené 32 lietadlami McDonnell Douglas F/A-18 Hornet  a tiež 53 zostávajúcich Northrop F-5 Freedom Fighter . V roku 2010 začala modernizácia vzdušnej obrany, počnúc vyradením troch letiek lietadiel F-5  a ich nahradením novými lietadlami . Rovnako ako pri nákupe lietadiel F/A-18 koncom 90. rokov 20. storočia, aj teraz sa očakáva nesúhlas zo strany švajčiarskych socialistov, protivojenských skupín a skupín zelených. Letka Patrouille Suisse, akrobatický tím švajčiarskeho letectva, bude nútená prejsť buď na F/A-18 Hornet alebo na iný model nového stíhacieho lietadla. Najpravdepodobnejšie bude zvolený F/A-18E/F Super Hornet, aj keď do úvahy prichádzajú aj ďalšie 4,5-generačné bojové lietadlá ako, napr. Eurofighter Typhoon, Dassault Rafale a Saab JAS 39 Gripen. V roku 2010 došlo tiež k vyradeniu 60 helikoptér Aérospatiale Alouette III, ktoré boli nahradené typom Eurocopter EC635.
Švajčiarske vzdušné sily majú k dispozícii celkom deväť základní, z ktorých najdôležitejšia je Payerne v kantóne Vaud. Ďalšími potom sú základňa pre helikoptéry v Alpnachu, záložná základňa v Buochs, zostávajúce základne sa nachádzajú v Berne , Dübendorfe, Emmene, Meiringene, Sione, Locarne a Lodrine. Základňa v Mollis bola zatvorená v januári 2007, tiež v Alpnachu sa plánuje početná redukcia.
 5  6  7 
Tento článok je čiastočný alebo úplný preklad článku Švýcarské vzdušné síly na českej Wikipédii.
