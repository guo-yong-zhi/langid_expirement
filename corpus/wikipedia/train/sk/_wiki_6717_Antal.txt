 Antal je planétka, ktorú objavili Freimut Börngen a Lutz D. Schmadel večer 10. októbra 1990 na nemeckom observatóriu Tautenburg . Je pomenovaná po slovenskom astronómovi Milanovi Antalovi.
Planétka sa v čase objavu nachádzala vo východnej časti súhvezdia Ryby , iba 34' severozápadne od hviezdy 
  
    
      
         
      
    
    
  
 Psc , mala zdanlivú fotografickú jasnosť +17,5 mag a bola 270. planétkou objavenou v prvej polovici októbra 1990. Svedčí o tom aj jej predbežné označenie
1990 TU10, ktoré dostala krátko po objave. V objavovej opozícii bola planétka na observatóriu Tautenburg pozorovaná aj v ďalších 4 nociach a celkovo bolo zmeraných 6 pozícií, neskôr zaslaných do MPC. Naposledy bola planétka pozorovaná večer 14. októbra 1990. Očíslovanie planétky bolo zverejnené v cirkulári MPC č. 26156 vydanom dňa 7. decembra 1995.
Planétka je pomenovaná po slovenskom astronómovi Milanovi Antalovi , známom pozorovateľovi planétok a komét. Po dobu 38 rokov bol pracovníkom observatória na Skalnatom Plese a v Hurbanove. V roku 1973 pozoroval dva výbuchy kométy 41P/Tuttle-Giacobini-Kresák. Meno planétky sa stalo oficiálnym po zverejnení v cirkulári MPC č. 26767 vydanom dňa 5. marca 1996 Medzinárodnou astronomickou úniou.
Planétka obieha okolo Slnka v strednej vzdialenosti 420 mil. km po stredne excentrickej dráhe s dobou obehu 4,70 roku . K Zemi sa približuje na minimálnu vzdialenosť 169 mil. kilometrov a jej veľkosť je odhadovaná na 10 km.
