Columbo, vysielaný aj pod názvom Columbo zasahuje alebo Inspektor Colombo je americký detektívny seriál nakrúcaný v rokoch 1968 – 2003 . Seriál má 10 sérií a 69 častí. Získal si popularitu na celom svete. Hlavnú rolu poručíka Columba hral Peter Falk. 
Poručík Columbo je policajtom na oddelení vrážd v Los Angeles. Je známy svojou dotieravosťou - neváha sa niekoľkokrát vrátiť s tým, že niečo zabudol, a jeho typickou hláškou je: „Ešte jedna vec...“. Typickými Columbovými znakmi sú jeho pokrčený baloniak, večne dymiaca cigara a rozpadávajúci sa Peugeot 403 Cabrio. Columbo je ženatý a stále spomína svoju ženu, ale tá sa v nijakej časti seriálu neobjavila. Poručík si v každej časti požičiava ceruzku alebo pero, niekedy aj viackrát. Má aj psa a keďže, ako sám raz povedal, so ženou sa nezhodli na jeho mene, volá ho jednoducho - Pes. Seriál je netradičný tým, že divák nesleduje pátranie po neznámom páchateľovi ako v klasickej detektívke, ale jeho identitu pozná už na začiatku filmu. Úlohou seriálu nie je nájsť vraha, ale dokázať mu zločin a v tom je Columbo majstrovský. 
Prvú epizódu  nazvanú Vražda podľa knihy  režíroval v roku 1971 vtedy ešte málo známy Steven Spielberg. V seriáli hrali známe osobnosti ako napríklad Patrick McGoohan, Leslie Nielsen, Robert Culp, Jack Cassidy, Johnny Cash a iní. Posledná epizóda s názvom Columbo má rád nočný život bola odvysielaná v roku 2003.
Česko-slovenská televízia odvysielala v 70. rokoch niekoľko dielov pod názvom Inspektor Colombo. 1  V 90. rokoch bol seriál vysielaný na TV Nova pod pôvodným názvom Columbo, ale výslovnosť mena   už ostala rovnaká. V 70. rokoch hlavnú postavu nadaboval Petr Haničinec, v 90. rokoch vznikol nový dabing, spočiatku opäť s Haničincom, po jeho autonehode v roku 1995 ho nahradil Dalimil Klapka.
