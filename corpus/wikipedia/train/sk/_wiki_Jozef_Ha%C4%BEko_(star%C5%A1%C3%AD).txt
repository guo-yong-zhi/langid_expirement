Jozef Haľko  bol gréckokatolícky kňaz.
Pochádzal z rodiny gréckokatolíckeho kňaza Jána Haľku, ktorý istý čas pôsobil medzi gréckokatolíkmi v USA. Gymnázium a teologické štúdiá absolvoval v Prešove. 4. júla 1928 sa oženil s Emíliou rodenou Jurekovou a 12. júla toho istého roku prijal v Prešove kňazskú vysviacku z rúk biskupa Pavla Gojdiča, OSBM. 
Od roku 1934 pôsobil ako kňaz pre gréckokatolíckych veriacich v Bratislave. V roku 1939 bola oficiálne zriadená gréckokatolícka farnosť v Bratislave a o. Jozef Haľko bol menovaný za jej prvého farára. Postaral sa aj o opravu chrámu svätého Mikuláša, ktorý bol v tom čase farským chrámom. 
V roku 1950 pri násilnej likvidácii gréckokatolíckej cirkvi odmietol prestúpiť do pravoslávnej cirkvi, za čo bol komunistickým režimom tvrdo perzekvovaný. Niekoľko rokov sa nesmel zdržiavať na území Slovenska. V roku 1968 sa podieľal na obnovení života gréckokatolíckej cirkvi. 
Po roku 1968 pôsobil aj na Cyrilometodskej bohosloveckej fakulte Univerzity Komenského v Bratislave, kde pre gréckokatolíckych bohoslovcov prednášal východnú liturgiku. Bratislavskú farnosť spravoval do 26. novembra 1979. Pre jej potreby sa mu podarilo získať Chrám Povýšenia vznešeného a životodarného kríža, ktorý je v súčasnosti katedrálou Bratislavskej eparchie. Zomrel 9. mája 1987 v Bratislave, pochovaný bol 15. mája 1987 v Prešove.
