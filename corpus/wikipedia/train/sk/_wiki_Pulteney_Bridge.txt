Pulteney Bridge je cestný oblúkový most v anglickom meste Bath premosťujúci rieku Avon. Je známy ako jeden zo štyroch mostov na svete, ktoré majú po celej dĺžke obchody.
Most bol pomenovaný po Frances Pulteneyovej, ktorá v roku 1767 zdedila Bathwick Estate ležiace na druhej strane rieky Avon ako Bath. Mesto Bath zažívalo v tej dobe stavebný rozmach a Francesin manžel William Pulteney sa rozhodol rozšíriť mesto aj na druhú stranu rieky. Na navrhnutie spojnice brehov pozval významného neoklasicistického architekta Roberta Adama, ktorý sa inšpiroval nezrealizovaným návrhom  mosta Rialto od Andreu Palladia 1 . Výstavba mosta sa začala v roku 1769 a bola ukončená o štyri roky neskôr 2 .
Celková dĺžka mosta je 45 m a jeho šírka je 18 m. Dnes slúži most len pre peších, pre autobusy a pre taxíky; v roku 2009 bolo navrhnuté zákazanie cestnej premávky na moste 3 , o dva roky neskôr bol návrh zamietnutý 4 . Vzhľad mosta bol viackrát menený. V roku 1792 bola pôvodná šírka 15 m zväčšená na súčasných 18 a pôvodných 16 obchodov prestavaných na šesť 5 . V 19. storočí majitelia obchodov menili ich vzhľad menením okien alebo rozširovaním nad rieku pomocou konzol. V prvej polovici 20. storočia bolo niekoľko obchodov kúpených mestskou radou a prestavaných do pôvodnej podoby 5 . Posledná veľká úprava mosta bola v roku 1975, kedy boli obnovené fasády obchodov na južnej strane ulice 1 .
