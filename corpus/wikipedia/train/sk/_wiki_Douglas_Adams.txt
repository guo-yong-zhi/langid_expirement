Douglas Noël Adams  bol anglický spisovateľ sci-fi.
Jeho rodičia sa rozišli, keď mal päť rokov. Matka bola zdravotná sestra a otec študent teológie. Matka ho vychovávala sama, a tak si už ako stredoškolák privyrábal ako ošetrovateľ v ústave pre duševne chorých, zametač kurínov aj ako asistent pri röntgene. Na strednej škole mal vynikajúce hodnotenie z angličtiny , čo mu dopomohlo k štipendiu na štúdiá anglickej literatúry v Cambridge.
Bol študentom – bohémom. Patril k hlavným aktérom divadelného diania na škole, ale bol aj dobrým a zábavným spoločníkom. Neil Gaiman, jeho spolupracovník a priateľ, si na spoločné študentské roky spomína ako na zbierku absurdných príhod a skúšku hraníc, kam až sa dá zájsť s provokatívnosťou v témach. Po jednom predstavení vysokoškolskej hry, ktorá sa hrala v divadelnom West Ende v Londýne, sa Adams stretol s Grahamom Chapmanom, členom Monty Pythonovcov. Časom sa s Pytónmi skamarátil a občas spolu aj pracovali. Aj keď Adams vystupoval len v jednej epizóde TV seriálu Lietajúci cirkus Montyho Pythona, všeobecne bol považovaný za jedného z členov skupiny. 
Zomrel 11. mája 2001 na srdcový záchvat. Počas celého života mal rád rockovú hudbu a jeho dôvernými priateľmi boli členovia skupiny Pink Floyd. Na zádušnej omši po jeho pohrebe v roku 2001 zaspieval osobne David Gilmour skladbu „Wish You Were Here“.
Jeho humorné fantasy si našlo veľký ohlas aj medzi ľuďmi, ktorí nie sú fanúšikmi fantasy a sci-fi. Veľkú popularitu si získal hlavne vďaka rozhlasovej hre stanice BBC The Hitchhiker`s guide to galaxy. Túto hru neskôr zhrnul do knihy The Hitchhiker`s guide to galaxy . Bol natočený aj vydarený rovnomenný seriál, v ktorom je ale zobrazený iba základný príbeh. V roku 2005 bol natočený aj rovnomenný film.
Adams ale za svoju najdôležitejšiu knihu nepovažoval Stopárovho sprievodcu, ale knihu o ochrane ohrozených druhov Last Chance to see, na ktorú sa ale často zabúda.
