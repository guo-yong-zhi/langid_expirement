Nižná je obec na severnom Slovensku v okrese Tvrdošín. Počet obyvateľov - 4 009  - radí Nižnú medzi najväčšie obce v Žilinskom kraji.
Pobyt človeka v okolí dnešnej obce dokladajú archeologické nálezy z doby bronzovej, ako aj o niečo mladšie dôkazy z halštatského hradiska. Prvý, aj keď nepriamy dôkaz existencie stredovekej osady pochádza z roku 1380, kedy sa spomína Vyšný Tvrdošín , čo vedie k domnienke o existencii Nižného Tvrdošína , ktorým mohla byť iba Nižná. Priamy dôkaz o osade Twardoschin  pochádza z roku 1395, v roku 1420 už listiny spomínajú priamo osadu Nissne Wes. V tomto období miestni obyvatelia klčovaním lesa rozširovali pasienky a poľnohospodársku pôdu, čím sa postupne zvyšoval aj počet obyvateľov. Ešte v 15. storočí tu dokončili farský kostol, začiatkom 17. storočia tu fungovali dva mlyny a píla. Nižná Ves mala v tom čase okolo 400 obyvateľov a spadala pod Oravské panstvo. 
Najmä druhá polovica 17. storočia sa niesla v znamení nešťastí a pohrôm - v roku 1666 obec poničila povodeň a v roku 1686 život obyvateľov veľmi poznačil prechod vojska Jána Sobieskeho, ktoré Nižnú vypálilo a miestni sa rozutekali do okolitých lesov. Čo nezničili vojaci, dokonal následný požiar. V roku 1695 patrili do nižnianskej farnosti obce Nižná, Zuberec, Habovka, Biely Potok, Podbiel a Zemianska Dedina. Pri sčítaní o dve desaťročia neskôr žilo v 14 usadlostiach na území Nižnej 107 gazdov, čo predstavovalo niečo viac ako 500 obyvateľov. Ich počet v pokojnejšom období narastal a dosahoval v roku 1785 1031 obyvateľov, v roku 1890 1217 obyvateľov a v roku 1940 933 obyvateľov.
Rozvoj regiónu a teda i Nižnej prinieslo vybudovanie železničnej trate Kraľovany – Suchá Hora v roku 1899, ktorá viedla ku strategickej Košicko-bohumínskej železnici. Dopravne významným koridorom bola neskôr vybudovaná aj cesta I/59 do Krakova.
V minulosti tu sídlil podnik Tesla ORAVA, ktorý vyrábal televízory. Podnik sa transformoval na OTF. Od roku 2000 je v konkurze.
V obci sa nachádza Stredné odborné učilište  a Stredná umelecká škola. 
V obci sa nachádza Kostol svätého Gála a technická pamiatka Františkova huta.
Obec je významným turistickým centrom. Okolie obce je vhodné na letnú pešiu turistiku a v zime slúži lyžiarom neďaleké lyžiarske stredisko SkiCentrum Uhliská. Rekreáciu poskytuje aj miestna krytá plaváreň .
