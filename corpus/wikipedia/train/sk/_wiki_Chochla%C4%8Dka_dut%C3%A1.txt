Chochlačka dutá  je trváca a medonosná rastlina z čeľade makovitých. Má veľkú podzemnú hľuzu, z ktorej vyrastá priama, dvojlistá stonka. Listy sú trojpočetné, nepárno perovito zložené a lístky sú sekundárne členené. Fialové, málokedy biele kvety sú zoskupené do koncových strapcov a majú podlhovastú ostrohu. Plodom je tobolka. Celá rastlina je jedovatá.
Ide o európsky druh, rozšírený aj v susedných oblastiach Ázie. Rastie najmä vo vlhších lesoch a hájoch, kde je zjari i dosť hojný a nápadný. Kvitne od marca do mája 1 .
Na liečebné účely sa zberá hľuza, po usušení tvoriaca drogu Bulbus corydalis. Zbiera sa ručne najmä na jeseň alebo na jar, hneď po rozmrznutí pôdy. Droga omamne vonia a chutí horko. Obsahuje alkaloidy s halucinogénnym účinkom, najdôležitejšie sú korydalín a bulbokapnín. Má utlmujúci účinok na centrálnu nervovú sústavu, znižuje krvný tlak a brzdí pohyby tenkého čreva. Predpisuje sa pri ťažkých nervových poškodeniach, závratiach a duševných poruchách. Silnejšie dávky, alebo laické požívanie môže spôsobiť bolesti podobné zápalu mozgových blán, preto drogu predpisuje len lekár.
