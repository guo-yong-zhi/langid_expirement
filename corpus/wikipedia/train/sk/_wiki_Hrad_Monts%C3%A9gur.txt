Hrad Montségur je zrúcanina hradu v južnom Francúzsku v departmente Ariège. 
Hrad bol vybudovaný na takmer neprístupnom mieste na 1 207 m n. m. vysokom kopci akvitánskym vojvodom Guillaumom Krátkonosým. Neskôr bol hrad vďaka pôsobeniu Guilhaberta z Castres prestavaný na katarskú pevnosť.
V máji 1243 začalo jeho obliehanie. Na jar 1244 po desaťmesačnom obliehaní Montségur kapituloval. Kapitulácia bola zapríčinená použitím obrovského praku a baskických žoldnierov ovládajúcich horolezectvo. Posádke hradu križiaci ponúkli, že ak sa vzdajú katarskej viery, nebude im siahnuté na slobodu a život. 225 sa ich však odmietlo vzdať svojej viery a títo „nepolepšiteľní“ boli upálení na lúke pod hradom.
Montségur je údajne posledným známym úkrytom Svätého grálu. Podľa povesti tesne pred kapituláciou hradu štyria katari utiekli z obliehaného Montséguru, vyzdvihli poklad a ukryli ho na neznámom mieste.
Tento článok je čiastočný alebo úplný preklad článku Montségur  na českej Wikipédii.
