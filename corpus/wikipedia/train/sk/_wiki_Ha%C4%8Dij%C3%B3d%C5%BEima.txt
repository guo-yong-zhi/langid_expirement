Hačijódžima je ostrov vulkanického pôvodu, nachádzajúci sa v Tichom oceáne v súostroví Izu, asi 300 km južne od Tokia. Priemer ostrova je asi 14 km, má mierne zdeformovaný kruhový tvar. Najvyšší bod sa nachádza 854 m nad hladinou mora. Ostrov je tvalo osídlený, podľa posledného sčítania tam žilo vyše 8 800 ľudí. Najväčším sídlom je Micune. V minulosti  bol miestom, kde sa posielali trestanci. V súčasnosti je obľúbeným miestom surferov a rekreačných potápačov.
Ostrov je tvorený dvoma stratovulkánmi, starší, pleistocénny vulkán Higaši-jama sa nachádza v juhovýchodnej časti ostrova, mladší Niši-jama v severozápadnej časti. Vývoj mladšieho vulkanického centra sa začal pred 10 000   8 000 rokmi, posledná erupcia bola zaznamenaná v roku 1606.
