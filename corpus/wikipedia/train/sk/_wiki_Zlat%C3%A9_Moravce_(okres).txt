Okres Zlaté Moravce je okres v Nitrianskom kraji na Slovensku. Má rozlohu 521,18 km², žije tu 40 845 obyvateľov a priemerná hustota zaľudnenia je 78 obyvateľov na km² . Správne sídlo okresu je mesto Zlaté Moravce.
Nachádza sa v juhozápadnej časti Slovenskej republiky. Na severe hraničí s Trenčianskym krajom , na východe s Banskobystrickým krajom , na juhu a západe s okresmi Nitrianskeho kraja . Územie okresu zaberá rozlohu 521 km² a svojou rozlohou patrí v rámci Slovenskej republiky k menším okresom. Je presne o 100 km² menší ako je priemerná hodnota pre okres Slovenskej republiky. Centrom okresu je mesto Zlaté Moravce.
Územie okresu je situované v severnom výbežku Podunajskej nížiny po oboch stranách rieky Žitavy. Západnú časť okresu tvorí pohorie Tribeč a východnú časť Pohronský Inovec. Geografická poloha okresu je daná zemepisnými súradnicami 18° 12'–18° 33' východnej zemepisnej dĺžky a 48° 17'–48° 33' severnej zemepisnej šírky.
Najvyšší bod okresu tvorí Veľký Inovec  v pohorí Pohronský Inovec.
Najnižší bod je 150 m n. m. pri výtoku rieky Žitavy v obci Slepčany.
Výškový rozdiel je 751 m.
Okres Zlaté Moravce vznikol 23. júla 1996 na základe rozhodnutia štátnych orgánov Slovenskej republiky v rámci nového územného usporiadania. Súčasný okres tvorí 33 sídiel. Jedine okresné sídlo Zlaté Moravce má mestský charakter..
Okres Zlaté Moravce je so svojim okolím súčasťou uzavretého prírodno-zemepisného celku, ktorého osou je horný tok rieky Žitavy, tvoriacej predel pohoriami Tribeč a Pohronský Inovec. Dané územie sa nachádza v juhozápadnej časti Slovenska v oblasti nazývanej Horné Požitavie. Táto oblasť je severným výbežkom Podunajskej pahorkatiny, pričom sa tu nachádzajú dva geomorfologické stupne: vyšší stupeň predstavujú Žitavská a Hronská pahorkatina a nižší stupeň je zastúpený Žitavskou nivou. Severnú a severozápadnú hranicu okresu tvorí jadrové pohorie Tribeč, východná je tvorená vulkanickým komplexom Pohronský Inovec.
Pre celú oblasť je dominantné prechodné podnebie pričom dané územie patrí do teplej klimatickej oblasti. Na celkové podnebie okresu vplýva exponovanosť územia a sklon na juh. Priemerná ročná teplota je okolo  9 °C, pričom najchladnejšie mesiace január a február majú priemernú teplotu -1,8 °C a najteplejší mesiac júl okolo 18,7 °C. Hodnoty teplôt sú závislé od nadmorskej výšky. Podľa nej má horné Požitavie mierne teploty.
Vodné zrážky v sledovanej oblasti sú dosť nerovnomerne rozdelené a priemerný ročný úhrn zrážok vypočítaných pre povodie Žitavy je 662 mm.
Hydrologickou osou územia je rieka Žitavy, ktorá je orientovaná severojužným smerom a má pretiahly perovitý tvar. Žitava pramení na severozápadných svahoch Pohronského Inovca vo výške okolo 625 m n. m. a jej riečna sieť je vejárovitá. Plocha povodia je 907 km2, čo prestavuje 20 % z plochy povodia rieky Nitry. V okrese Zlaté Moravce je 422 ha vodných plôch, ktoré sa využívajú na chov rýb a závlahy.
Podstatnú časť plochy územia okresu zaberajú lesy , ostatnú časť zaberá mierne zvlnená rovina s priemernou nadmorskou výškou 230 m n. m.
Okres Zlaté Moravce patrí k novovytvoreným okresom a v rámci administratívneho členenia Slovenska je súčasťou Nitrianskeho kraja, pričom leží v jeho severovýchodnej časti. Z hľadiska počtu obcí a rozlohy je okres Zlaté Moravce druhým najmenším z okresov v Nitrianskom kraji. Čo sa týka národnostnej štruktúry prevláda tu slovenská národnosť. Ostatné národnosti sú zastúpené len v minimálnej miere.
