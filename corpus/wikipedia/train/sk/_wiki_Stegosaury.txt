Stegosaury alebo platňochrbté dinosaury  1    bola skupina menších až veľmi veľkých mohutných bylinožravých dinosaurov patriacich medzi  vtákopanvé dinosaury . Najstaršie známe stegosaury sú datované do strednej jury, no niektoré  spodnojurské tyreofory sem mohli patriť tiež. Posledné známe stegosaury vymreli zrejme koncom spodnej kriedy, keďže identita vrchnokriedových pozostatkov  nie je spoľahlivá.
Zástupcovia skupiny Stegosauria sa vyznačovali malou, nízkou hlavou, stredne dlhým krkom a svalnatým, ohybným chvostom. Od krku po koniec chvosta sa stegosaurom tiahli v dvoch radoch kostené platne nahradené ostňami buď nad bedrami, alebo v polovici chvosta. Niektoré rody mali pár ostňov aj na pleciach a bedrách. Kostené platne stáli viac-menej vertikálne, trochu naklonené do strán. Nemali ochrannú úlohu, lebo boli krehké – v ich vnútri sa nachádzalo množstvo krvných ciev, takže zrejme slúžili na termoreguláciu, presnejšie povedané, pomáhali mohutnému telu zbavovať sa prebytočného tepla. Rovnako však slúžili ako okrasa samcom počas obdobia párenia, kedy sa im zrejme pestro sfarbili, aby mohli pútať pozornosť samíc. Krk stegosaurov chránili husto zoskupené kostené štítky, dedičstvo po ich predkoch príbuzných rodu Scelidosaurus. Kostené štítky chránili tiež boky týchto dinosaurov.
Stegosauria tvorí spolu s obrnenými dinosaurami  skupinu Thyreophora, ktorá je radená medzi vtákopanvé dinosaury . Samotné stegosaury zastupovali dve podskupiny – Stegosauridae a Huayangosauridae.
Čeľaď primitívnych a malých stegosaurov s pomerne malými platňami a dosť veľkými, pomerne vysokými lebkami. Tieto tvory mali zuby aj v prednej časti čeľustí pod nozdrami. Zatiaľ je dobre známy jediný rod, Huayangosaurus, no viaceré menej známe formy sem môžu patriť tiež.
Zástupcovia tejto čeľade predstavovali vyspelejšie a zvyčajne väčšie stegosaury s menšími hlavami. Poznáme mnoho ich zástupcov, delených do dvoch podskupín: Kentrosaurinae s plátmi iba do polovice chrbta  a na vyspelú Stegosaurinae s ostňami iba na konci chvosta.
