Rimavská kotlina je geomorfologický podcelok Juhoslovenskej kotliny.
Zaberá jej východnú časť a ohraničujú ju zo severu Revúcka vrchovina s podcelkami Železnícke predhorie a Cinobanské predhorie, západným smerom pokračuje Juhoslovenská kotlina podcelkom Lučenská kotlina. Južným smerom leží Cerová vrchovina s podcelkami Bučenská, Hajnáčska a Petrovská vrchovina. Na juhovýchode leží Gemerská pahorkatina  a východným susedom je Slovenský kras a jeho podcelky Silická planina, Plešivská planina, Koniarska planina a Jelšavský kras. 1  
Rozprestiera sa tak v povodí stredného a dolného toku riek Slaná, Blh a Rimava. Má pahorkatinný charakter a budujú ju piesčité sliene a vápnité piesky a íly. Klimaticky leží v teplej oblasti s mierne suchým charakterom a studenou zimou, s priemernými teplotami v júli okolo 19 - 20 °C a v januári okolo -3 - -4 °C. Priemerne v oblasti za rok spadne okolo 600 mm zrážok. chýba zdroj]
Rimavská kotlina patrí medzi stredne husto zaľudnené územia a ležia tu mestá Rimavská Sobota a Tornaľa, z významnejších sídiel napríklad Hrachovo, Jesenské, Rimavská Seč, Lenartovce, Veľký Blh a Plešivec.
Územím vedie dôležitá dopravná spojnica stredného a východného Slovenska, dnes medzinárodná cesta E 58, vedúca po ceste I/16. Spája Zvolen a Lučenec s Rimavskou Sobotou, Tornaľou a Rožňavou. Nezastupiteľnú úlohu zohráva železničná trať Zvolen – Košice, ktorá je súčasťou južného prepojenia Západného a východného Slovenska. V Jesenskom sa pripája trať do Brezna a v Lenartovciach trať do Miškovca.
