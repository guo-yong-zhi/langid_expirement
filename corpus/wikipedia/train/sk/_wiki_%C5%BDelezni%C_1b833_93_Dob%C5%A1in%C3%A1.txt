Železničná trať Rožňava – Dobšiná  je jednokoľajná železničná trať na Slovensku, ktorá spája Rožňavu s Dobšinou.
Pri budovaní železnice povodím Slanej v 2. polovici 19. storočia sa uvažovalo o trasovaní cez Rožňavu a Dobšinú k obci Mlynky, kde by sa napojila na Košicko-bohumínsku železnicu. Úsek Lenartovce - Rožňava bol sprevádzkovaný 1. júna 1874 a už 20. júla bol dokončený aj úsek do Dobšinej.
K oživeniu myšlienky prepojiť tzv. Gemerské spojky prišlo po zabratí južných oblastí Slovenska Maďarskom tesne pred druhou svetovou vojnou. Časť dôležitých tratí pripadla okupantom a jednou z možností bolo prepojiť existujúce železnice a vytvoriť tak nové spojenie východ-západ. Mnohé úseky boli rozpracované, no skončením vojny a oživením pôvodných hraníc ich potreba pominula. Medzi nerealizované sa tak zaradil i úsek z Dobšinej, ktorý mal dvojicou slučkových tunelov prekonať Dobšinský kopec a napojiť južnú trať na hlavnú spojnicu krajiny.
Osobná doprava na trati bola prerušená 2. februára 2003.
V lete 2021 na tejto trati jazdí každú sobotu a štátny sviatok jeden pár zrýchlených turistických vlakov ZSSK z/do Košíc.
Súradnice: 48°42′55″S 20°25′45″V  /  48,715239°S 20,429163°V  / 48.715239; 20.429163
