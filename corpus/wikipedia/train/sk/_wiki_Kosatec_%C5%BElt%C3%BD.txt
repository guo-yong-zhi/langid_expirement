Kosatec žltý  je trváca rastlina z čeľade kosatcovité . Je to najväčší pôvodný kosatec na území Slovenska.
Je to 0,5 – 1 m vysoká bylina s hrubým podzemkom. Byľ je priama, oblá až sploštená a celkom rozkonárená. Listy sú, ako je pre kosatce typické kopijovité, 1 – 3 cm široké a často také dlhé, ako celá byľ. Okvetie je jasno žlté, relatívne veľké. Plodom je tobolka.
Rastie od Kaukazu, cez Prednú Áziu a v Severnej Afrike i na celom území Európy ako bežný druh. Rastie na brehoch rybníkov, pomaly tečúcich vôd, v priekopách a celkovo na podmočených stanovištiach. Kvitne od mája do júla.
Podzemok sa kedysi používal v ľudovom liečiteľstve, no i v oficinálnej medicíne. Odvar z neho spôsobuje hnačku a vracanie. Kvety poliate octom a usušené na slnku dávajú žlté farbivo, ktoré dobre farbí kožu i papier. Dnes je kosatec žltý považovaný za rastlinu jedovatú, jej používanie sa neodporúča, lebo môže spôsobiť poškodenie tráviaceho traktu.
