28. september
30. marec
Andromeda alebo Androméda je súhvezdie pomenované podľa princeznej Andromedy , ktorá je postavou z gréckej mytológie. Nachádza sa na severnej pologuli v blízkosti súhvezdia Pegas a má tvar dlhého, nejasného, rozhádzaného písmena A. Najnápadnejší objekt hlbokého vesmíru v ňom je galaxia Andromeda. Jeho najjasnejšie hviezdy dopĺňajú štvoruholník Pegasa a utvárajú s ním obrazec podobný obrazcu Veľkého voza, ibaže väčších rozmerov. Androméda je na večernej oblohe viditeľná na území Slovenska od júla do apríla. Vrcholí o polnoci koncom prvej tretiny októbra vo výške asi 75° nad južným obzorom. Na oblohe zaberá 0,220 sr. Obsahuje 100 hviezd zdanlivej jasnosti do 6".
Najjasnejšia hviezda v tomto súhvezdí, α Andromedae, nazývaná tiež Alpheratz alebo Sirrah, vytvára spolu s α, β, a λ Pegasi skupinu hviezd, nazývanú „Veľký štvorec súhvezdia Pegas“ . Spomínaná hviezda sa kedysi považovala za súčasť súhvezdia Pegas, čo potvrdzuje aj jej názov, ktorý znamená „pupok koňa“.
β Andromedae je tiež nazývaná Mirach, opasok. Je vzdialená 88 svetelných rokov a dosahuje magnitúdu 2,1.
γ Andromedae alebo tiež Alamak sa nachádza na špičke južnej nohy veľkého „A“. Je to nádherná zložená hviezda s kontrastnými farbami. Alamak je radiant meteorického roja Andromedidy.
υ Andromedae má extrasolárny systém planét s tromi potvrdenými planétami, ktoré dosahujú 0,71 násobok, 2,11 násobok a 4,61 násobok hmotnosti Jupitera.
Najvýznamnejším objektom v súhvezdí Androméda je M31, čo je označenie pre galaxiu Andromeda, najvzdialenejší objekt viditeľný voľným okom. Je to obrovská špirálovitá galaxia, podobná tej našej. Keď ju chcete nájsť, spravte myslenú čiaru medzi β a μ Andromedae a predĺžte ju približne o rovnakú dĺžku ďalej od μ.
Keď sa vezmú do úvahy aj matnejšie hviezdy, viditeľné voľným okom, má súhvezdie tvar ženy s nápadným pásom . Jedna ruka akoby držala niečo dlhé, čo postave dodáva vzhľad ženskej bojovníčky držiacej meč. To, spolu s ostatnými hviezdami v znamení Barana , môže byť pôvod mýtu o Páse Hippolyte, ktorý tvorí časť Dvanástich Heraklových úloh.
Prípadne, ak zahrnieme ešte matnejšie hviezdy viditeľné voľným okom, predmet, ktorý Androméda drží v ruke sa tiahne ďalej opačným smerom, čo vytvára obraz panny držanej reťazou, a Andromeda vyzerá, akoby chcela uniknúť. Spolu s ostatnými blízkymi súhvezdiami  a tiež súhvezdím Veľryba, nachádzajúcim sa pod Andromedou, toto môže byť zdrojom mýtu o Kasiopejinej pýche, podľa ktorého sa obyčajne rozpozná.
V súhvezdí Andromeda sa nachádza aj asterizmus Gloriola, obrazec utvorený spojnicou hviezd ι – κ – λ – ψ.
Tento článok alebo jeho časť obsahuje heslo z Encyklopédie astronómie s láskavým dovolením autorov a podporou SZA.
