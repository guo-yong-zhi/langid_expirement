Juráňov potok je potok na hornej Orave, vo východnej časti okresu Tvrdošín. 1  Je to ľavostranný prítok Oravice, meria 4,6 km a je tokom V. rádu.
Pramení v Západných Tatrách, v geomorfologickej časti Osobitá, na severozápadnom svahu Bobrovca  v nadmorskej výške približne 1 360 m n. m. 
Od prameňa sa oblúkom stáča na sever, sprava priberá prítok spod sedla Príslop  a pokračuje severozápadným smerom. Preteká Juráňovou dolinou a postupne priberá niekoľko prítokov: zľava zo severozápadného svahu Bobrovca, sprava spod sedla Príslop, opäť zľava jeden z východného, druhý prítok zo severného svahu Hrubého vrchu  a sprava zo západného svahu Veľkej Furkasky . Ďalej už pokračuje smerom na sever, sprava priberá prítok zo severozápadného svahu Veľkej Furkasky, zľava krátky prítok spod Ježovho vrchu  a vytvára hlboko zarezanú dolinu Tiesňavy so strmými skalnými stenami, ktorou preteká oblúkom prehnutým na východ. Napokon vteká do Podtatranskej brázdy, do geomorfologického podcelku Zuberecká brázda a neďaleko horárne Tichá, juhovýchodne od rekreačnej osady Oravice, ústi v nadmorskej výške 828,6 m n. m. do Oravice. 2 
