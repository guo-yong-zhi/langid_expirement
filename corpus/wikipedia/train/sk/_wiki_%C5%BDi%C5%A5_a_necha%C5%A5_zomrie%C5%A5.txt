Žiť a nechať zomrieť je v poradí ôsmy film o Jamesovi Bondovi z roku 1973, adaptácia druhého románu spisovateľa Iana Fleminga o tejto postave z roku 1954.
Návrat Seana Conneryho do oficiálnej série v Diamanty sú večné bol jednorazový a hneď po premiére sa Broccoli a Saltzman pustili do hľadania úctyhodnej náhrady. Rozhodli sa, že skúsia ďalšieho Jamesa Bonda nájsť v armádnych službách. EON Productions podali do niekoľkých armádnych časopisov inzerát: „Ste 007?“ Tento nápad stroskotal na odpore britského hereckého spoločenstva Equity. Do roku 1972 uvažovali producenti napríklad o Julianovi Gloverovi, neskoršom zloduchovi z Len pre tvoje oči. Roger Moore mal šancu na rolu Bonda už v V tajnej službe Jej veličenstva, ale v tom čase bola jeho postava Šimona Templára zo seriálu The Saint príliš populárna, aby mohol 007 dôveryhodne zahrať.
James Bond v New Yorku vyšetruje smrť niekoľkých britských agentov a stopy ho privedú ku gangu priekupníkov drog. Objaví spojitosť medzi pánom Veľkým a Dr. Kanangom, majiteľom ostrova San Monique. Jeho pomocníčkou proti Kanangovi a kultu woodoo sa stáva krásna Solitaire.
Sedemdesiate roky, kedy ôsma bondovka vznikla, boli tiež dobou blaxploitation, kedy sa silne presadzovala afroamerická kultúra. Vplyv na Žiť a nechať zomrieť je evidentný. Je to tiež prvá bondovka, kde sa vyskytuje fiktívna krajina a kde chýba postava Q .
Tento článok je čiastočný alebo úplný preklad článku Žít a nechat zemřít na českej Wikipédii.
