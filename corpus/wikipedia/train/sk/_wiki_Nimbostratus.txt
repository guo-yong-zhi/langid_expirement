Nimbostratus , po slovensky dažďová sloha je nízko položený oblak vyskytujúci sa vo výškach do 3000 metrov. Je tmavý a beztvarý, môže však vyzerať ako osvetlený zvnútra, keď medzerami v ňom presvitá svetlejší stratus nad ním. Má veľmi nízku základňu a je dosť hrubý na to, aby úplne zakryl Slnko a Mesiac. Jeho základňa je taká nízka, že často zakrýva vrcholy kopcov, a hôr. Ak je celá obloha zatiahnutá nimbostratom, dni sú pochmúrne a noci tmavé. Ak je jeho teplota vyššia ako -10 °C, pozostáva hlavne z vody. Ak sa teplota oblaku pohybuje v intervale -10 °C až -20 °C, v spodnej časti bude pozostávať z vody a vo vrchnej z ľadu. Pod -20 °C bude pozostávať hlavne z ľadu. Vyskytuje sa celosvetovo okrem Antarktídy. Zmes vody a ľadu umožňuje vznik väčších ľadových kryštálikov, ktoré potom padajú ako sneh, alebo sa roztopia a začne pršať. Nimbostratus možno považovať za „najviac zrážkový“ oblak. Vyvoláva totiž nepretržitý dážď alebo sneženie. 
