María Valverde Rodríguez  je španielska divadelná, filmová a televízna herečka, predstaviteľka Lucrezie Borgiovej vo filme Pápež. Je držiteľkou španielskej filmovej ceny Goya.
María Valverde debutovala na televíznej obrazovke ako 16-ročná vo filmovej adaptácii románu Slabosť boľševika od spisovateľa Lorenza Silvy. Tragická dráma z roku 2003, ktorú režíroval španielsky režisér Manuel Martín Cuenca, zobrazovala milostný vzťah muža v stredných rokoch Pabla a iba 14-ročnej Maríe. Za úlohu Maríe získala španielsku filmovú cenu Goya v kategórii najlepšia začínajúca herečka.
V roku 2005 sa objavila v dramatickom príbehu Melissa P. v réžii talianskeho režiséra Lucu Guadagnina. Film sledoval život dospievajúceho dievčaťa žijúceho s matkou a babičkou, ktoré zažívalo svoje prvé sexuálne skúsenosti. Nasledujúci rok sa predstavila v historickom filme Pápež režiséra Antonia Hernándeza, v ktorom stvárnila úlohu Lucrezie Borgiovej, dcéry Rodriga Borgiu, ktorý sa stal najvýznamnejším ale i najrozporuplnejším pápežom na Petrovom stolci. Film je v slovenskej distribúcii niekedy uvádzaný pod názvom Borgiovci.
V roku 2007 si zahrala úlohu vreckovej zlodejky po boku Juana Josého Ballestu v snímke Zlodeji, ktorú režíroval Jaime Marques. Film získal špeciálnu cenu poroty na španielskom filmovom festivale v Malage. Nasledoval triler El rey de la montaña v réžii Gonzala Lópeza-Gallega ocenený Veľkou cenou na festivale fantastických filmov v Amsterdame a Zlatou lebkou na festivale hororových filmov v Los Angeles.
V nasledujúcom roku sa predstavila vo filme Anarchistova žena odohrávajúcom sa počas španielskej občianskej vojny. María hrala postavu Manuely, manželky anarchistu Justa, ktorý bojoval proti ideálom generála Francisca Franca. V roku 2009 bola obsadená do britskej drámy Trhliny z prostredia dievčenskej internátnej školy. V ďalších úlohách účinkovali Eva Greenová, Imogen Pootsová a Juno Templová. Film režírovala Jordan Scottová, dcéra Ridleyho Scotta.
V roku 2011 sa spolu s Josém Sacristánom predstavila v dráme Madrid, 1987. Príbeh zobrazoval starého učiteľa Miguela a mladej študentky Ángely. Film, ktorý bol napísaný a režírovaný Davidom Truebom, získal nomináciu na Veľkú cenu poroty na festivale nezávislých filmov Sundance.
V roku 2007 debutovala na doskách divadelnej scény v predstavení Lapidando a María talianskeho režiséra Marca Carnittiho. V nasledujúcom roku účinkovala v hre v troch častiach Puerta del sol, ktorú režíroval Juan Carlos Pérez de la Fuente na motívy zbierky románov Episodios nacionales od španielskeho spisovateľa Benita Péreza Galdósa. V roku 2009 sa predstavila v dráme Llueve en Barcelona v réžii Francesca Saponara.
María Valverde sa objavila v troch krátkometrážnych filmoch, a to v 15-minútovej dráme Cuando nadie nos mira, 16-minútovej snímke Válido para un baile a v 17-minútovom filme Las lágrimas del cisne. V roku 2008 účinkovala v hudobnom videoklipe The Melocotons k pesničke Meg & My Girlfriend. V roku 2010 sa stala tvárou reklamnej kampane španielskeho módneho domu Hoss Intropia. O rok neskôr hrala v hudobnom videoklipe Mira la vida španielskeho speváka Daniho Martína, ktorý sa nakrúcal v uliciach Paríža.
