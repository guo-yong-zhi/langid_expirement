Kysucký maratón je druhým najstarším maratónom na Slovensku, je zaradený do slovenskej bežeckej ligy a svojím významom sa zaraďuje medzi najvýznamnejšie športové, ale aj spoločenské a kultúrne podujatia mesta Čadca a celých Kysúc.
Trať vedie malebnou kysuckou dolinou, údolím rieky Kysuca. Kysuckého maratónu sa zúčastňuje veľké množstvo maratóncov zo Slovenska, ale i zo zahraničia. V rámci podujatia sa už tradične beháva polmaratón a minimaratón.
Trasa maratónu vedie údolím rieky Kysuca z Čadce cez obce Raková, Staškov, Podvysoká, mesto Turzovka, Vysoká nad Kysucou a späť po tej istej trase pred Dom kultúry Čadca. Výškové prevýšenie trate od štartu ku otočke je 115 m.
44. ročník Kysuckého maratónu v roku 2018 sa už bude bežať pôvodnou trasou, ktorou sa bežali prvé ročníky tohto maratónu. A to od Čadčianskeho Matičného námestia po námestie so Slovenským orlojom v obci Stará Bystrica. Trasa teda povedie v smere z Čadce cez mestskú časť Čadca - Horelica, obec Oščadnica, mesto Krásno nad Kysucou smerom na obce Zborov nad Bystricou, Klubina a obrátka maratónu bude na rínku sv. Michala Archanjela v Starej Bystrici. Koniec preteku je tradične na Matičnom námestí v Čadci.  
