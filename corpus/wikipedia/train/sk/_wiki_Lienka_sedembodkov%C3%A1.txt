Lienka sedembodková  patrí medzi najrozšírenejších zástupcov čeľade lienkovité na Slovensku, ale aj vo svete. Patrí do radu chrobáky.
Dospelá lienka meria 5 – 8 mm. Telo je okrúhle a vypuklé, pronótum často prekrýva hlavu. Sú lesklé a hladké, niekedy ochlpené. Článkované tykadlá majú krátke kyjačikovité zakončenia. Vyskytuje sa v rozličných biotopoch od nížin až po horské oblasti. Žije na rozličných rastlinách, na ktorých larvy aj imága prenasledujú vošky. Dospelé imága lienky sa prebúdzajú v prvých teplých jarných dňoch. Spočiatku sa živí aj peľom a nektárom, no keď sa objavia prvé vošky, postupne sa stávajú iba tie jej hlavnou potravou. Denne zožerie až 50 vošiek. Lienky, ktoré zimujú v budovách, môžu byť aktívne aj počas zimy.
