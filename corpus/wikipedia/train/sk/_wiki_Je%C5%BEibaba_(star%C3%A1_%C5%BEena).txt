Ježibaba  je slovanská mytologická postava  v podobe starej ženy, ktorá žije sama v ťažko prístupných horách v chalúpke, v spoločnosti netopiera,  mačky alebo havranov. Podobné postavy sa vyskytujú u všetkých európskych národov . 
V niektorých príbehoch uchováva živú a mŕtvu vodu a čarovné zrkadlo. Lieta na metle alebo  na mažiari a odráža sa tĺčikom. Ovláda vyššiu čiernu mágiu. Na rozdiel od ostatných čarodejníc Ježibaba svojimi kúzlami len škodí . Podľa niektorých variantov je jej obľúbenou pochúťkou ľudské mäso . 
Etymológia výrazu Baba Jaga pravdepodobne pochádza od slovanského základu baba, ktorý značí starú ženu, a domáckeho Jaga, čo je zdrobnenina od Jadwiga poľskej podoby mena Hedviga. Tiež môže mať pôvod v mene zlej starozákonnej kráľovnej Jezábel, ktorá bohu Baalovi v peci obetovala aj malé deti.
Je zobrazovaná ako škaredá starena s krivým nosom, sediaca na drevenej lavici alebo piecke s jednou nohou pod sebou, druhou hompáľa vo vzduchu. Poletuje vzduchom v železnom mažiari a poháňa sa pri tom tĺčikom. Vyvoláva choroby a smrť, strašné búrky. Je to ľudožrútka a najradšej je malé deti. Býva v chatrči, ktorá sa otáča na slepačej nôžke a je často ohradená plotom z ľudských hnátov. Keď Baba Jaga zomiera hučí víchor a stromy sa ohýbajú k zemi. Za pozornosť stojí, ako bola zobrazená v ruskom filme Mrázik.
Tento článok je čiastočný alebo úplný preklad článku Ježibaba na českej Wikipédii.
