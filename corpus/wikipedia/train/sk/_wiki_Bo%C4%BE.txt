Boľ  je obec na Slovensku v okrese Trebišov.
Podľa Heraldického registra  5  má obec tieto symboly prijaté 31. januára 2002. Na erbe je symbolika roľníctva podľa odtlačku pečatidla z roku 1787.
V zelenom štíte z ostria strieborného položeného obráteného kosáka so zlatou rukoväťou vyrastajúce tri zlaté bezosté klasy na listnatých steblách, bočne odklonené.
Vlajka má podobu ôsmich pozdĺžnych pruhov v poradí: žltého, zeleného, žltého, zeleného, žltého, zeleného, bieleho a zeleného. Vlajka má pomer strán 2 : 3 a ukončená je tromi cípmi, t. j. dvomi zástrihmi, siahajúcimi do tretiny jej listu.
V obci sa okrem rímskokatolíckeho kostola nachádza aj moderný reformovaný kostol z rokov 1968-1971.
