Iva Kučerová je slovenská spisovateľka a redaktorka. Žije a tvorí v Bratislave.
Iva Kučerová publikuje aj čítané blogerské texty s mužsko-ženskou tematikou, téme vzťahov sa venuje aj vo svojich článkoch pre magazíny Eva, Adam, a Deluxe. Ako redaktorka vytvárala lifestylový magazín Spolu a textu sa venovala aj ako copywriter v reklamnej agentúre MUW Saatchi & Saatchi.
Jej prvá kniha – moderný príbeh Loviť alebo nebyť, sa zaoberá kontroverznou témou – osudom ženy po tridsiatke. Kniha, plná provokatívnych dialógov, vtipných postrehov o dnešnom svete vzťahov, irónie a nadhľadu nad problémami, ktoré si ženy spôsobujú často samé, hovorí o hľadaní lásky v neláskavom svete a odsudzuje dogmu, podľa ktorej ženy po tridsiatke už na tú pravú lásku môžu zabudnúť. Kniha sa hneď po vydaní zaradila medzi bestsellery na knižných portáloch.
Po úspechu prvej knihy prichádza s ďalšou pod názvom Nevidím, nepočujem, milujem, ktorá je satirickým pohľadom do zákulisia bulváru a celebrít.
Tretí román sa venuje istotám i pochybnostiam, ktoré sú spojené s láskou a svadbou. Pod názvom Muži, manželstvá a iné problémy vyšiel na jeseň 2010.
Zatiaľ posledným dielom autorky je zbierka textov Šiesta noc - o vzťahoch, o láske, o mužoch a ženách, o tajných snoch, naivných očakávaniach, niekedy nereálnych predstavách, inokedy až príliš reálnych skúsenostiach, o túžbach pred svadbou, omyloch v manželstve, aj myšlienkových pochodoch pred rozchodom, o tom, ako áno, kedy nie a najmä s kým. Jednoducho – stále o tom, čo nás zaujíma najviac. 
