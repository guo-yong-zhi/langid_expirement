Štruktúrno-sémantická mikroustálenosť je vlastnosť frazémy spočívajúca v tom, že takmer každá frazéma je jedinečným typom spojenia, ktorý nevzniká  podľa modelu už existujúcej frazémy . Ak napr. existuje ustálené prirovnanie usilovný ako včelička, nedá sa na pozadí vlastností slov z tohto prirovnania predpokladať, že frazémou budú aj paralelné spojenia, ktoré by sa utvárali podľa modelu uvedeného ustáleného prirovnania. Preto ustálenými prirovnaniami nebudú napr. prirovnania typu *usilovný ako osička/mravček/lienka a pod. 
