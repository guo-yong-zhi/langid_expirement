Dandara  je mesto v Egypte, na západnom brehu Nílu, asi 5 km južne od Qiny na opačnom brehu rieky. 
Meno je odvodené zo staroeg. t3-jnt-nṯrt /ta iunet neceret/ – „Pani božského pilieru“.
Počas starovekých dejín bola Dandara hlavným mestom 6. nomu Horného Egypta spájaného s bohyňou Hathor . Posvätným zvieraťom mesta bol krokodíl, čo jeho obyvateľom spôsobovalo mnoho hádok, obzvlášť s obyvateľmi mesta Ombos. Dodnes je jednou z titulárnych diecéz rímskokatolíckej cirkvi, sídlom biskupa Ptolemaidy v pôvodnej rímskej provincii Thebaid Secunda.
Chrámový komplex Dandary, starovekými Egypťanmi nazývaný Iunet alebo Tantere, ktorý mesto najviac preslávil, leží asi 2,5 km od mesta na okraji púšte. Pozostáva z chrámu bohyne Hathor, jedného z najlepšie zachovalých chrámov v Egypte. Celý chrámový komplex pokrýva rozlohu 40 000 m  a obopína ho múr z nepálených tehál. Súčasná podoba chrámu má svoj pôvod v dobách Ptolemaiovcov. Dokončil ju až rímsky cisár Tiberius. Základy však siahajú až do čias faraóna Chufua. Práve na tomto mieste bol objavený slávny Dandarský zverokruh, dnes v Paríži.
Menšie chrámy v Dandare, takisto z antických čias, sú zasvätené božstvám Eset a Mammisi.
