 
Trsteník je potok na Horehroní, vo východnej časti okresu Brezno. 1  Je to ľavostranný prítok Hrona, meria 4,5 km a je tokom III. rádu. 
Pramení v Spišsko-gemerskom krase, v geomorfologickom podcelku Muránska planina, na katastrálnom území Červenej Skaly pod kótou 1 026,0 m v nadmorskej výške približne 900 m n. m., na hranici okresov Revúca a Brezno. 
Najprv tečie severovýchodným smerom cez lokalitu Javoriny, v lokalite Salašná  sa stáča smerom na sever. Ďalej pokračuje na krátkom úseku na severovýchod, tečie cez močaristé územie a znovu smeruje na sever. Bez toho, aby pribral nejaké trvalé prítoky, ústi na južnom okraji osady Červená Skala v nadmorskej výške cca 785 m n. m. do Hrona. 2 
