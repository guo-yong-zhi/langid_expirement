Veľké Orvište je obec na Slovensku asi 4 km severozápadne od mesta Piešťany. Nachádza sa na spojnici miest Piešťany – Vrbové. Obec má v súčasnosti 1 072 obyvateľov prevažne rímskokatolíckeho vyznania. V obci sa nachádza škola, materská škola, potraviny, pohostinstvo, klub dôchodcov a niekoľko občianských združení: TJ Slovan Veľké Orvište, Rybárske združenie Záhumnie Veľké Orvište. V intraviláne obce je rybník.
Najstaršie zistené osídlenie pochádza z mladšej doby kamennej . Prvá písomná zmienka o obci pochádza z roku 1113 v Zoborských listinách. Od roku 1993 je Veľké Orvište samostatnou obcou. V minulosti bola súčasťou zoskupenia troch obcí Ostrov – Veľké Orvište – Bašovce.
V obci, priamo na cintoríne sa nachádza rímskokatolícky kostol Nanebovzatia Panny Márie. Prvé údaje o kostole pochádzajú z roku 1743. Na začiatku 19. storočia bol prestavaný. Kostol bol znovu rekonštruovaný v rokoch 1937 – 1940.
