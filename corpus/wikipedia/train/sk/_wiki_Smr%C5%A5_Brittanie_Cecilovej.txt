Brittanie Nichole Cecilová  bolo dievča, ktoré zomrelo na následky zranenia spôsobené vystreleným pukom, ktorý ju zasiahol do hlavy počas stretnutia NHL medzi mužstvami Columbus Blue Jackets a Calgary Flames. Dodnes ostáva jediným fanúšikom v histórii ligy, ktorý skonal z dôvodu zdravotných komplikácii utrpených v zápase NHL. 1  V sezóne 2002-03 vedenie súťaže zaviedlo povinné inštalovanie sietí za bránkami, aby sa predišlo podobným nešťastiam.
Brittanie Cecilová bola veľkým nadšencom do športu, okrem hokeja zbožňovala aj futbal, ktorému sa aktívne venovala, so svojím mužstvom to dokonca dotiahla až na štátne majstrovstvá. Úspešne reprezentovala aj svoju školu: bola roztlieskavačkou, členkou školskej rady a radila sa medzi žiakov s najvyšším prospechom. Keď sa v roku 2000 rozšírila najslávnejšia hokejová liga na svete o mužstvo z neďalekého Columbusu, začala sa aktívne zaujímať i o NHL. Pár dní pred jej štrnástymi narodeninami jej otec kúpil lístok na zápas medzi domácim Columbusom Blue Jackets a Calgary Flames. Bol to jej prvý a posledný hokejový zápas, ktorý si pozrela na vlastné oči.
V 28. minúte zápasu vystrelil puk hokejista domáceho celku Espen Knutsen, ktorý sa odrazil od obrancu Flames Dereka Morrisa do hľadiska medzi divákov, kde zasiahol mladú Brittanie priamo do ľavého spánku. Zápas pokračoval bez prerušenia, ani jeden z hokejistov netušil, že projektil zasiahol fanúšičku. Napriek tomu, že Cecilová utrpela fraktúru lebky, po vlastných nohách odkráčala ku zdravotníkom, ktorí ju ošetrili a následne transportovali do neďalekej detskej nemocnice.
V nemocnici bola hospitalizovaná, nakoľko utrpela záchvat, no nasledujúci deň sa zdalo, že sa pomaličky zotavuje, bola schopná komunikácie i chôdze a nesťažovala sa ani na bolesť, ani na závraty. Bohužiaľ, vyšetrenie počítačovou tomografiou nedokázalo odhaliť poškodenie krčnej tepny, ktoré vyústilo v zrážanlivosť a následné opuchnutie mozgu. Dva dni po onom zápase, 18. marca, začali Cecilovú trápiť vysoké horúčky a v zapätí stratila vedomie. Zomrela dva dni pred jej štrnástymi narodeninami.
Jej pohrebu sa zúčastnil generálny manažér Blue Jackets Doug MacLean, ktorý dokonca vystúpil s prejavom v mene tímu.
Po zvyšok sezóny 2001-02 nosili hráči Blue Jackets na svojich helmách iniciálky jej mena BNC.
Obaja hokejisti Knutsen i Morris prejavili ľútosť nad tým, čo sa stalo. Obzvlášť Espena Knutsena, ktorý vyslal onú osudnú strelu, veľmi dlho zožierali výčitky svedomia, a tento incident bol jedným z faktorov, prečo sa v tej dobe najúspešnejší nórsky hokejista rozhodol predčasne opustiť NHL vo veku 31 rokov a uprednostnil návrat do Európy. 2 
Rodina Cecilovcov obdržala v súdnom spore od ligy odškodnenie vo výške 1,2 milióna amerických dolárov. 3 
V roku 2010 sa rodičia zosnulého dievčaťa konečne stretli s Espenom Knutsenom, ktorému odpustili a povedali, že sa jednalo o nehodu a nič mu nevyčítajú. Obidve strany tak symbolicky uzavreli túto bolestivú kapitolu v ich životoch.
NHL, podobne ako mnohé európske ligy, implementovali povinnú inštaláciu vysokých sietí za bránkami, aby sa predišlo mnohým podobným nešťastiam.
