Diaľnica A7  je diaľnica v Chorvátsku, ktorá po svojom dokončení bude spájať slovinskú štátnu hranicu pri obci Rupa s mestami Rijeka a Senj a ukončená bude v križovatke s diaľnicou A1 pri osade Žuta Lokva. Po jej trase vedú európske cesty E61 a E65.
Momentálne je v prevádzke 16 kilometrov dlhý úsek medzi slovinskou štátnou hranicou a mestom Rijeka. Vo výstavbe je úsek Sveti Kuzam-Križišće, ktorý vylepší dostupnosť ostrova Krk, no v budúcnosti bude preradený do siete štátnych ciest. V pláne je totiž náhradný úsek Permani-Žuta Lokva, ktorý veľkým oblúkom obíde Rijeku a na diaľničnú sieť napojí menej rozvinutú časť jadranského pobrežia v okolí mesta Senj.
Výstavba diaľnice A7 sa začala ešte na prelome rokov 1989 a 1990 na úseku Matulji-Jušići, ktorý bol otvorený v roku 1991 v polovičnom profile. V nasledujúcich rokoch výstavba nepokračovala a obnovená bola až na prelome tisícročí. 
Dňa 30. júna 2005 bol otvorený úsek od slovinskej hranice po križovatku Matulji, kde sa križuje s diaľnicou A8, ktorá je však dodnes len v polovičnom profile. V decembri 2006 bol otvorený prvý úsek obchvatu Rijeky  a dokončený bol 22. decembra 2009. Tento úsek prechádza veľmi členitým terénom a preto patrí medzi  najdrahšie úseky v krajine. Celý obchvat je vybudovaný len v parametroch rýchlostnej cesty .
Vo výstavbe je úsek Sveti Kuzam-Križišće, ktorý vylepší dostupnosť ostrova Krk. Vystavané tu budú tri tunely a päť viaduktov a otvorenie sa plánuje na leto roku 2012 1 .
Hustota dopravy je na diaľnici A7 vyčísľovaná pomocou údajov pochádzajúcich z mýtnic, ktoré prevádzkuje spoločnosť ARZ a ďalších sčítaní dopravy, ktoré uskutočňuje spoločnosť Hrvatske ceste 2 . Z údajov sú zreteľné rozdiely medzi celkovou dennou hustotou počas celého roka  a čiastkovou počas letnej sezóny . Najväčšia hustota bola zaznamenaná na obchvate Rijeky, medzi križovatkou Matulji a výjazdom Diračje. 
V štádiu plánovania je náhradný úsek za obchvat Rijeky, ktorý prechádza intravilánom mesta a preto môže v budúcnosti dôjsť k zahlteniu mesta najmä tranzitnou dopravou. Tento úsek bude viesť od križovatky Permani oblúkom východne od mesta a ďalej bude pokračovať okolo mesta Senj až ku križovatke Žuta Lokva s diaľnicou A1.
Predné termíny sú momentálne nejasné. V minulosti sa uvažovalo o začatí výstavby v roku 2009, no v dôsledku finančnej krízy bola odsunutá na neurčito 3 . Po dostavbe tohto úseku bude súčasný obchvat Rijeky vrátane úseku Sveti Kuzam-Križišće preradený ku štátnym cestám.
Dopravná značka oznamujúca križovatku diaľnic A6 a A7
Vyznačenie obchádzky v čase stavebných prác na A7 
Dostavba druhého profilu A7 pri Rijeke 
Dostavba druhého profilu A7 pri Rijeke 
