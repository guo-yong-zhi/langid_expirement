Konrad „Pitt“ Bauer  bol nemecký stíhací pilot a letecké eso s 57 potvrdenými zostrelmi počas druhej svetovej vojny. Odlietal 416 bojových letov, pričom dosiahol 39 zostrelov nad západným frontom a 18 nad východným frontom. Stal sa jedným z najúspešnejších stíhacích pilotov Luftwaffe v boji proti americkým štvormotorovým bombardérom. Za svoju bojovú statočnosť a úspešné vojenské vedenie bol vyznamenaný Rytierskym krížom Železného kríža. Po druhej svetovej vojne slúžil v obnovenej západonemeckej Luftwaffe.
Konrad Bauer sa narodil 9. februára 1919 v Gelsenkirchene. Po absolvovaní stíhacieho výcviku bol poslaný na východný front k 10./JG 51. 1  U tejto jednotky dosiahol dňa 20. marca 1943 svoje prvé vzdušné víťazstvo, keď zostrelil sovietsky dvojmotorový strmhlavý bombardér Pe-2. 2  V júli 1943 začal slúžiť u Stabsstaffel/JG 51, pričom prvé lietadlo u tejto jednotky zostrelil 1. septembra 1943, kedy sa jeho obeťou stala sovietska stíhačka La-5. 2  3  Veľmi úspešný bol pre Bauera 15. december 1943, kedy počas jedného bojového letu dosiahol šesť vzdušných víťazstiev. V tento deň zostrelil najprv bojové lietadlo Il-2 a potom v priebehu necelých piatich minút dva ľahké bombardéry Boston Mk.III a ďalšie tri Il-2. 2  3  Počas pôsobenia na východnom fronte dosiahol celkovo 18 vzdušných víťazstiev. 
V marci 1944 bol prevelený k 2./JG 3, ktorá slúžila v rámci protivzdušnej obrany Ríše . U tejto jednotky dosiahol prvý zostrel proti západným Spojencom, keď 18. apríla 1944 zostrelil americký štvormotorový ťažký bombardér B-17 Flying Fortress v priestore mesta Zehdenick, severne od Berlína. 2 
Od júna 1944 slúžil u 5./JG 300, ktorá bola súčasťou II./JG 300. V priebehu júla 1944 sa II./JG 300 transformovala na II./JG 300, čo predstavovalo hlavne zmenu vo výzbroji a taktike jednotky. Spomínaná taktika dostala názov „Sturm“, resp. „Sturmangriff“ , od ktorej sa odvíjali aj pomenovania ako „Sturmbock“ , „Sturmjäger“ , alebo „Sturmstaffel“ , resp. „Sturmgruppe“ . Základ tejto taktiky spočíval v skupinovom útoku modifikovaných stíhačiek na formácie bombardérov z veľmi malej vzdialenosti, pričom zásahy silnou a koncentrovanou paľbou mali spojenecké bombardéry buď okamžite zostreliť, alebo aspoň natoľko poškodiť, aby stroje zaostávali za ostatnými a narušili tým celistvosť formácie. Takou zbraňou sa mala stať poľná modifikácia  lietadla Focke-Wulf Fw 190 s označením R2, ktorá sa použila najmä na verzii A-8. 4  Aj u II./JG 300 boli stíhačky Fw 190A-8 postupne vymieňané, resp. modifikované na ťažko ozbrojenú a opancierovanú verziu A-8/R2 Sturmbock. 2  Bauer sa u II./JG 300 vypracoval medzi najobávanejších protivníkov amerických bombardérov, napríklad 7. júla 1944 zostrelil dva ťažké bombardéry B-24 Liberator v oblasti Arternu a dvojmotorovú ťažkú stíhačku P-38 Lightning v priestore Wernigerode. Dňa 20. júla 1944 si nárokoval dva zostrely B-17 Flying Fortress v oblasti mesta Zwickau. 3  1  Konrad Bauer bojoval okrem iného aj v leteckých bitkách nad územím dnešného Rakúska, Česka, Slovenska a Maďarska. Úspešný bol tiež 27. júla 1944, kedy si v okolí Stoličného Belehradu v Maďarsku nárokoval zostrely troch bombardérov B-24 Liberator. Dňa 29. augusta 1944 bojoval spolu s II./JG 300 a ďalšími jednotkami protivzdušnej obrany Ríše v leteckej bitke nad Bielymi Karpatami, pričom si nárokoval jeden zostrel B-17G Flying Fortress v priestore Trenčína. 2  Konrad Bauer bol celkovo sedemkrát zostrelený. Naposledy počas veľkej leteckej bitky dňa 11. septembra 1944, kedy bol jeho Fw 190A-8  po víťazstve nad troma stíhačkami P-51 Mustang zostrelený. Bauer utrpel ťažké zranenia a okrem iného prišiel o dva prsty na pravej ruke. 1  2  3 
Dňa 31. októbra 1944 bol za 34 vzdušných víťazstiev vyznamenaný Rytierskym krížom Železného kríža. Do služby sa vrátil koncom januára 1945 vo funkcii veliteľa 5./JG 300, ale operačne už nelietal. Bol navrhnutý aj na vyznamenanie dubovou ratolesťou k Rytierskemu krížu, ale toto vyznamenanie mu už nebolo udelené. Počas druhej svetovej vojny uskutočnil celkovo 416 bojových letov, pri ktorých dosiahol 57 potvrdených vzdušných víťazstiev. 1  2  3 
Po druhej svetovej vojne nastúpil do služieb obnovenej západonemeckej Luftwaffe, z ktorej odišiel v hodnosti Hauptmann  v roku 1960. Konrad Bauer zomrel 17. júna 1990 v Gelsenkirchene vo veku 71 rokov.
