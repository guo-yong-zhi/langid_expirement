Filetairos   bol syn pergamského kráľa Attala I. a jeho manželky Apollónidy. 1  2 
Filetairos bol tretí zo štyroch synov pergamského kráľovského páru Attala a Apollónidy. 3  Podľa Plutarcha a ďalších starogréckych autorov sa Filetairos a jeho bratia Eumenes, Attalos a Athénaios správali k sebe a k matke s najhlbšou úctou a láskou, čo bolo v tých časoch málo vídané. 1  Historik Plutarchos o tom uvádza: „Hovorí sa, že Apollónis z Kyziku, matka kráľa Eumena a ďalších troch synov, Attala, Filetaira a Athénaia, sa nestačila dosť chváliť a bohom ďakovať nie za bohatstvo, ani za moc, ale za to, že sa dožila toho, ako sa tí traja synovia stali telesnými strážcami najstaršieho brata a on sa medzi nimi pohyboval bez bázne, hoci boli vyzbrojení kopijami a mečmi. Oproti tomu zase Artaxerxes sa v zármutku utrápil, keď sa dozvedel, že sa syn Óchos snažil pripraviť o život svojich bratov.“ 4  5 
V roku 178 pred Kr. spolu so svojimi bratmi zvíťazil na panathenajských hrách v Aténach. Bratia si odtiaľ odniesli ceny z pretekov na hippodrome . 6 
Uvádza to časť fragmentárneho nápisu na úlomku z podstavca  v epigrafickom múzeu v Aténach:
Ἄτταλος βασιλέἅρμ
βασιλεὺς Εὐμ
ἅρμ
Φιλέταιος βα
ἅρμ
Ἀθήναιος 
ἵππ
Attalos syn kráľa Attala
preteky vozov s dvojzáprahom
kráľ Eumenes syn kráľa Attala
preteky vozov so štvorzáprahom
Filetairos syn kráľa Attala
preteky vozov s mladými koňmi
Athénaios syn kráľa Attala
jazdecké preteky 8  9 
Nápis je datovaný do druhej polovice 2. stor. pred Kr. 10  Panathénaie sa oslavovali v Aténach každoročne v mesiaci Hekatombaión . Každé štyri roky sa konala väčšia slávnosť, nazývaná Veľké Panathenaie , počas ktorých sa okrem iných športových disciplín konali aj preteky koní, vozov a veslárske preteky. 12 
Posledná zmienka o Filetairovi je z roku 171 pred Kr., keď sa začala tretia macedónska vojna  medzi Rimanmi a macedónskym kráľom Perseom. Ako uvádza rímsky historik Livius, v tejto vojne sa pergamský vládca Eumenes II. so svojimi bratmi Attalom a Athenaiom v bojoch pridali na stranu Rimanov, zatiaľ čo Filetairos zostal doma aby chránil kráľovstvo. 13  Na konci vojny bratia Eumenes, Attalos a Athenaios išli zablahoželať Rimanom k ​​víťazstvu. 14  Neprítomnosť Filetaira zrejme naznačuje, že už v tom čase nebol nažive. 1 
Vyhláška z roku 175 pred Kr., na počesť Eumena II. a jeho bratov za služby pre Antiocha IV., vládcu Seleukovskej ríše, chváli nielen bratov, ale aj ich rodičov, kráľa Attala a kráľovnú Apollónis. 15  2 
