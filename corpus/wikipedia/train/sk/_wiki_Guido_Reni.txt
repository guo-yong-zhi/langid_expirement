Guido Reni  bol významný taliansky barokový maliar . 
Narodil sa v rodine hudobníkov - Daniela Reniho a Ginevry de’ Pozzi. 
Už ako deväťročný začal študovať u flámskeho maliara Denisa Calvaerta, neskôr pokračoval štúdiom u Francesca Albaniho a Domenichina. 
V roku 1601 sa spolu s Albanim presťahoval do Ríma, kde pracoval v skupine maliarov vedených významným maliarom Annibalom Carraccim, na freskovej výzdobe paláca Farnese. V rokoch 1601-1604 bol jeho hlavným patrónom kardinál Sfondrati. V rokoch 1604-1605 dostal osobné poverenie, aby namaľoval oltárny obraz, ktorý bol umiestnený do baziliky sv. Petra . Po niekoľkoročnom pobyte v Bologni sa vrátil do Ríma, kde sa stal hlavným maliarom počas trvania pontifikátu pápeža Pavla V. , a v rokoch 1607 - 1614 bol jedným z maliarov, ktorých patrónom bol pápež. Za jeho majstrovské dielo je považovaná výzdoba hlavnej siene v paláci Casino dell'Aurora. V priebehu neskorších rokov odcestoval do Neapolu, aby tu dokončil zákazku na freskovú výzdobu kaplnky San Gennaro v neapolskej katedrále a viac či menej pravidelne sa vracal do Bologne, kde si časom založil vlastné úspešné štúdio. Medzi jeho najslávnejších žiakov patrí Simone Cantarini, nazývaný "Il Pesarese", Domenico Maria Canuti alebo Giovanni Battista Michelini. 
Zomrel v roku 1642 v Bologni a pochovaný je s mladou talianskou maliarkou Elisabettou Sirani v bazilike sv. Dominika v Bologni.
