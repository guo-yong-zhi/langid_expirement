Vancouver Convention & Exhibition Centre , kongresové centrum vo Vancouveri, v kanadskej provincii Britská Kolumbia, je jedným z najväčších kanadských kongresových centier. Po svojom rozšírení v roku 2009 má viac ako 43 991 m² plochy.
VCEC sa nachádza v budove Canada Place  a v novom pavilóne dokončenom v roku 2009. Jeho vlastníkom je BC Pavilion Corporation, štátna kráľovská spoločnosť, patriaca vláde Britskej Kolumbie.
V roku 2002 získalo VCEC ocenenie "Apex Award" za "najlepšie kongresové centrum na svete" od Medzinárodného združenia kongresových centier .
Rozširovanie kongresového centra o 31 665 m² sa začalo v novembri 2004. Nový pavilón sa vybudoval na nábreží, hneď vedľa Canada Place, pričom je z 60% na súši a z 40% presahuje do vôd fjordu Burrard Inlet. Počas Zimných olympijských hier v roku 2010 bol nový pavilón hlavným vysielacím strediskom pre zahraničné médiá. S novým pavilónom je prepojený hotel Fairmont Pacific Rim.
