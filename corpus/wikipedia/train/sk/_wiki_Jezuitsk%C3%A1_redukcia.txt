Jezuitská redukcia je označenie pre misijné centrá zriaďované príslušníkmi jezuitského rádu  na území Južnej Ameriky, v ktorých žili a pracovali pokresťančení indiáni.
V súvislosti s kolonizáciou Južnej Ameriky pôsobili medzi domorodými indiánmi aj početní príslušníci mníšskych rádov – najprv františkáni a neskôr jezuiti. Jezuiti okrem šírenia kresťanstva zakladali od začiatku 17. storočia aj administratívne autonómne a ekonomicky samostatné sídla na ktorých žili a pracovali domorodí indiáni. Tieto sídla sa nazývali redukcie . V kristianizácii boli jezuiti úspešní najmä u Guaraníov, ktorí žili v oblasti stredného toku rieky Paraná. Väčšina redukcií sa nachádzala na území dnešných štátov Paraguaj, Brazília a Argentína. Správa o stave jezuitských misií z roku 1732 hovorila o 141 000 obyvateľoch týchto redukcií . 1 
Na čele každej redukcie stáli niekoľkí jezuiti a rada zložená zo starších Indiánov. Blízke redukcie tvorili konfederáciu, na čele ktorej stál superior. V redukciách žili indiáni ako slobodní ľudia a redukcie sa preto stávali útočiskom pre tých domorodcov, ktorí utekali pred lovcami otrokov. V redukciách indiáni obrábali pôdu na ktorej sa pestovala cukrová trstina, obilie, prípadne kukurica, alebo sa na nej choval hovädzí dobytok. Okrem toho indiáni vyrábali aj hudobné nástroje a odevy. Jezuiti indiánov aj vzdelávali a viedli ich tiež ku spevu a hre na hudobné nástroje.
V roku 1750 sa zmluvou medzi Španielskom a Portugalskom posunula dovtedy platná hranica medzi ich koloniálnymi územiami v Južnej Amerike viac na západ, čím Portugalsku pripadli rozsiahle územia na východ od horného toku rieky Uruguaj. Na tomto území sa nachádzalo aj sedem tzv. Východných misií , ktoré mali ich obyvatelia i jezuiti opustiť. Obyvatelia redukcie sa ale postavili v roku 1754 na odpor, a tak sa začal konflikt, nazývaný guaraníjská vojna, alebo tiež vojna siedmich redukcií. Boj proti nespokojným indiánom viedli spojené španielsko-portugalské vojská. Odpor indiánov bol zlomený v bitke pri Caiboaté dňa 10. februára 1756, keď asi trojtisícové španielsko-portugalské vojsko zmasakrovalo 1 500 indiánov . V tom istom roku nariadil jezuitský generál v Ríme Luigi Centurione jezuitom, aby opustili Východné misie  a presťahovali sa na španielske územie západne od rieky Uruguay. Keď v roku 1767 španielsky kráľ Karol III. vyhnal jezuitov zo Španielska a španielskych kolónií, museli opustiť aj juhoamerické redukcie. Bez jezuitskej správy tieto sídla hospodársky upadali a indiáni ich postupne opúšťali. V priebehu 19. storočia sa viaceré premenili na ruiny.
Zvyšky niektorých redukcií sú zapísané na zoznam svetového dedičstva UNESCO. V Paraguaji sú to redukcie La Santísima Trinidad del Paraná a Jesús de Tavarangué v departmente Itapua, v Brazílii redukcia São Miguel das Missões v štáte Rio Grande do Sul a v Argentíne San Ignacio Miní, Santa Ana, Nuestra Señora de Loreto a Santa Maria Mayor v provincii Misiones.
