Oidipov komplex alebo oidipovský komplex je významový útvar tvorený súhrnom zážitkov a citov vzťahujúcich sa na milostné postoje voči rodičom. Ide o túžbu chlapca po telesnej matkinej láske a nenávisť voči konkurentovi otcovi s úmyslom sa ho zbaviť resp. túžbu dievčaťa po
telesnej láske otcovej a nenávisť voči matke s prianím ju odstrániť . 
Názov pochádza z báje o kráľovi Oidipovi, ktorý sa skutočne oženil so svojou matkou a zavraždil otca . Oidipov komplex končí u chlapca v dôsledku strachu z kastrácie vzdaním sa nebezpečných túžob a stotožnením sa s mocným konkurentom – otcom. U dievčaťa vyúsťuje Oidipov komplex do presvedčenia, že bolo z trestu kastrované, závidením penisu
a identifikáciou s mocnou matkou. Podľa Freuda, ktorý učenie o Oidipovom komplexe vypracoval, prežíva tento komplex každý človek, a to vo veku medzi 3 a 5 rokmi.
