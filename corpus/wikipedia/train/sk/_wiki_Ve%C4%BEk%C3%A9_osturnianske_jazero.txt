Veľké osturnianske jazero je prírodná rezervácia pomenovaná podľa rovnomenného jazera, nachádzajúca sa v západnej časti ochranného pásma Pieninského národného parku, severozápadne od obce Osturňa. Severné ohraničenie rezervácie, rozkladajúcej sa na ploche 48,81 ha, tvorí nevýrazný pohraničný hrebeň Spišskej Magury .
Dominantnou prírodnou pamätihodnosťou je Veľké osturnianske jazero , ktoré je s rozlohou 0,25 ha najväčším z troch jazier, nachádzajúcich sa v tejto oblasti. V minulosti vodná plocha jazera dosahovala väčších rozmerov; o niekdajšej veľkosti svedčí močaristé okolie. Jazero vzniklo nahromadením krýh, ktoré sa zosúvali z hraničného chrbta  južným smerom až do nadmorskej výšky 790 metrov. Jazero je zásobované zo severu vtekajúcim bezmenným povrchovým tokom ako aj podzemnými prameňmi, vďaka čomu má vyrovnaný vodný režim počas celého roka. Z jazera vyteká bezmenný potok vlievajúci sa v obci Osturňa do Osturnianskeho potoka.
Z prírodochranárskeho hľadiska je rezervácia zaujímavá výskytom rastlinstva a živočíšstva typických pre vodné biotopy a rašeliniská. Z významnejších druhov flóry sa tu vyskytuje vachta trojlistá , všivec močiarny , ostrica oblastá  a mäsožravá rosička okrúhlolistá . Zo živočíchov sa tu vyskytujú dva významné endemické druhy - mlok vrchovský  a mlok karpatský .
Prírodná rezervácia Veľké osturnianske jazero predstavuje jeden z mála príkladov zahradených jazier v dôsledku plazivých deformácií svahov vo flyšových horninách Západných Karpát. Bola vyhlásená v roku 1984.
