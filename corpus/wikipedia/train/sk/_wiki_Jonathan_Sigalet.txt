Jonathan Sigalet
Jonathan Sigalet   je bývalý kanadský hokejový obranca.
Jonathan Sigalet bol draftovaný v roku 2005 z celkového 100. miesta klubom Boston Bruins. V NHL odohral jediný zápas – 9. januára 2007 proti Ottawe. Väčšinu zámorskej kariéry odohral v druhej najvyššej severoamerickej profesionálnej lige – AHL, za kluby Providence Bruins, Syracuse Crunch a Springfield Falcons.
Od sezóny 2011/12 pôsobil v Európe, štyri sezóny odohral na Slovensku. Za kluby HC Lev Poprad, resp. HC Slovan Bratislava hrával v nadnárodnej lige KHL. Od roku 2015 až do konca svojej kariéry pôsobil vo Švédsku. Postupne obliekal dres Luley HF, Frölundy HC a Brynäsu IF. Ako hráč Frölundy dosiahol najväčšie úspechy v kariére - v sezóne 2018/19 sa radoval zo zisku ligového titulu a hneď dvakrát pomohol göteborgskému celku k prvenstvu v hokejovej lige majstrov. Korčule zavesil na klinec po sezóne 2020/21.
Hokeju sa venoval aj jeho starší brat Jordan Sigalet, ktorý sa stal vôbec pacientom so sklerózou multiplex, ktorý sa prebojoval do NHL. Zhodou okolností, aj Jordan odohral v NHL iba jeden zápas a taktiež v drese Bostonu Bruins. Obaja bratia zvyknú žartovať, že žiadna iná bratská dvojica hráčov NHL neodohrala v profilige menej minút ako oni.
Bratia Sigaletovci spoločne odohrali dve sezóny v univerzitnom tíme a tri ďalšie ročníky boli spoluhráči v Providence Bruins v AHL.
