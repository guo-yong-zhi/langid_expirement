Alarich II.  bol Eurichovým synom a po jeho smrti v roku 484 sa stal vizigótskym kráľom. Vierou bol arián, ale ku katolíkom bol mierny. Roku 506 nechal zostaviť Alarichov breviár , čo bola zbierka rímskeho práva a zákonov. Alarich sa snažil dodržovať zmluvu s Frankami, ktorú uzavrel jeho otec, ale kráľ Frankov Chlodovik I. chcel získať gótske územia na juhu Galie a tak si našiel zámienku pre vojnu v Alarichovom ariánstve. Pomoc Teodoricha Veľkého bola neúčinná. V roku 507 sa armády stretli v bitke pri Vouillé, Góti boli porazení a kráľ Alarich II. zahynul v boji, údajne rukou samotného Chlodovika.
