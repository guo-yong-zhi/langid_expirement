Gaderský potok je potok v dolnom Turci, v juhovýchodnej časti okresu Martin. Je to najvýznamnejší, pravostranný prítok Blatnického potoka s dĺžkou 16,5 km, je tokom V. rádu. Na hornom toku preteká dolinou Rovné, v strednej časti Dedošovou dolinou a na dolnom toku kaňonovitou Gaderskou dolinou.
Pramení vo Veľkej Fatre na severozápadnom svahu Krížnej  v nadmorskej výške približne 1 365 m n. m.
V pramennej oblasti tečie najprv na severozápad, potom na západ, od sútoku s prítokom z východného svahu Kráľovej skaly tečie opäť severozápadným smerom. Ďalej od sútoku s Veľkými Studienkami tečie dolinou Dedošová smerom na severoseverozápad, v oblasti Prostredného grúňa  sa stáča na severozápad a tečie už Gaderskou dolinou. V strednej časti doliny sa opäť stáča, vytvára oblúk ohnutý na sever a pokračuje smerom na západojuhozápad. Pod hradom Blatnica na pravom brehu sa stáča na juhozápad, v ústí Gaderskej doliny sa ešte stáča na juh, vytvára oblúk prehnutý na juh a tečie intravilánom Blatnice súbežne s Blatnickým potokom.
Do Blatnického potoka sa vlieva na dolnom konci intravilánu obce Blatnica v nadmorskej výške cca 495 m n. m.
