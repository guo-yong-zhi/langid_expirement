doc. Ing. Michal Wiezik, PhD.  je slovenský vedec, vysokoškolský pedagóg a ekológ. Pôsobí na Katedre aplikovanej ekológie na Fakulte ekológie a environmentalistiky Technickej univerzity vo Zvolene 1 . V roku 2012 kandidoval z 21. miesta za hnutie Obyčajní ľudia a nezávislé osobnosti  za poslanca Národnej rady SR, ale nebol zvolený. 2  V roku 2019 bol zvolený za poslanca do Európskeho parlamentu za koalíciu Progresívne Slovensko a SPOLU – občianska demokracia 3 .
Narodil sa v Martine, kde vyštudoval gymnázium Viliama Paulínyho Tótha. V roku 1997 začal študovať na Technickej univerzite vo Zvolene odbor ochrana prírody a ekológia krajiny na fakulte ekológie a environmentalistiky. Inžinierske štúdium skončil s červeným diplomom, v roku 2002 nastúpil na doktorandské štúdium pod vedením prof. Vološčuka a venoval sa problematike ekologickej stability lesa. Po úspešnom ukončení štúdia nastúpil na Fakultu ekológie a environmentalistiky Technickej univerzity vo Zvolene  na pozíciu vedeckého pracovníka, neskôr odborného asistenta a od roku 2014 ako docent ekológie. Vedecky a pedagogicky sa špecializuje na oblasť ekológie krajiny, entomológiu a manažment chránených území. Osem rokov pôsobil na poste prodekana pre vedu.
Realizoval viacero vedeckých výskumov na FEE TUZVO, v spolupráci so Štátnou ochranou prírody Slovenskej republiky, ale aj v rámci procesu posudzovania vplyvov činností. Aktívne participoval na príprave vedeckých dokumentov a koncepcií v spolupráci s Ministerstvom životného prostredia SR, Úradom vlády SR a v rámci medzirezortných expertných skupín. V roku 2018 bol poverený splnomocnencom vlády pre najmenej rozvinuté regióny na vypracovanie stratégie pre ochranu lokality svetového prírodného dedičstva Karpatské bukové pralesy 4 . V súčasnosti sa podieľa na príprave konceptu prírodného turizmu na Slovensku.
Začiatkom decembra 2021 prestúpil do Progresívneho Slovenska. Túto stranu považuje za „jediné hnutie na Slovensku, ktoré má šancu dôsledne obhajovať dôležitosť zelených tém.“ 5  V Europarlamente zároveň prestúpil do frakcie Renew Europe. Spolu s ním prestúpili ďalší členovia SPOLU: Martin Pekár, Tamara Stohlová, Erik Kliment či Eva Kalkan. 5 
Wiezik odmieta budovanie Transeurópskej energetickej infraštruktúry, pretože tento projekt je drahý a zdĺhavý. Riešením je ukončiť používanie fosílnych zdrojov.  6 
