Namib je púšť, ktorá sa nachádza v afrických štátoch Namíbia a v juhozápadnej časti Angoly. Časť púšte tvorí Národný park Namib-Naukluft. Názov namib pochádza z jazyka národa Nama a znamená rozsiahly.
Rozloha púšte je približne 80 900 km2 1  a rozprestiera sa pozdĺž pobrežia Namíbie s Atlantickým oceánom v dĺžke cca 1 600 km. Šírka sa pohybuje v rozmedzí 50 - 160 km. Púšť je rozdelená riekou Kuiseb na približne dve rovnaké časti. V severnej časti sa nachádzajú skalnaté útvary, útesy, priepasti a štrkové polia. Juh je charakterizovaný vysokými dunami a pieskom.
Púšť je považovaná za najstaršiu na svete a jej vek sa odhaduje na 55 miliónov rokov 1 . Extrémne sucho je spôsobené dvoma dôvodmi. Prvý je, že východné vetry z Indického oceánu strácajú svoju vlhkosť pri prechode cez Dračie hory. Druhým dôvodom je, že prevládajúce juhozápadné vetry ochladzuje Benguelský prúd a vytvára pevninový prúd studeného vzduchu, ktorý sa stretáva s teplejším a ľahším vzduchom z povrchu. Táto inverzia zabraňuje klasickému stúpaniu chladného a vlhkého vzduchu a nevytvárajú sa oblaky. Pobrežná oblasť je približne 200 dní v roku v hmle. Tá sa objavuje v skorých ranných hodinách a je jediným zdrojom vlhkosti pre miestne rastliny a živočíchy.
V púšti sa nachádza veľké množstvo nezvyčajnej fauny a flóry. Napríklad podivne vyzerajúca rastlina - velvíčia podivná , ktorá je považovaná za živú fosíliu. Vo vlhkých častiach púšte rastie melón Acanthosicyos horridus, ktorý miestny nazývajú Nara.  Gekón Pachydactylus rangei sa vyskytuje iba v tejto púšti. Medzi endemický druh patrí aj nezvyčajný druh chrobáka Onymacris unguicularis, ktorý získava vodu tak, že ju pred východom slnka necháva skondenzovať na svojom tele.
Pachydactylus rangei
Welwitschia mirabilis
Púšť Namib je miesto s veľkými ložiskami nerastných surovín ako volfrám, diamant a soľ. Tieto suroviny sa potom nespracované vyvážajú. Na severozápadnom pobreží sa nachádza Pobrežie kostier známe veľkým počtom vrakov lodí, ktoré sem uviazli vďaka silným vetrom a hmle. 
