Vabank   je  hra o celý vklad, o všetko, stávka na jednu kartu, resp. v širšom zmysle veľmi riskantné až hazardné konanie. Výraz pochádza z francúzštiny, kde va banque znamená „ide o celý bank“, resp. úplne doslova „ide bank“. 1  2  3 
Výraz pochádza pôvodne z kartovej hry farao, ktorá bola populárna v 18. a 19. storočí. Znamená, že hráč staví rovnakú hodnotu ako je aktuálna hodnota peňazí v banku hry. Vabank je vo všeobecnosti riskantný ťah v tom, že hráč staví všetko, hrá o všetko, teda môže všetko stratiť alebo rovnakú hodnotu získať.
Vabank sa stal známym výrazom najmä vďaka jeho použitiu v písomnej zmienke o rozhovore medzi Adolfom Hitlerom a Hermannom Göringom v čase vyvrcholenia poľskej krízy, pred druhou svetovou vojnou. Göring naliehal na Hitlera aby nezachádzal príliš ďaleko s jeho riskantnou hrou spočívajúcou v poštvaní Angličanov proti Poliakom, na čo Hitler odpovedal, že po celý svoj život hral vabank. 4 
