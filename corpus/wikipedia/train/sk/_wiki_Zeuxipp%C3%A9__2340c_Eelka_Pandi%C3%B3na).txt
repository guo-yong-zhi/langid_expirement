Zeuxippé alebo Zeuxippa  je v gréckej mytológii sestra najády Praxithey, 1  manželka aténskeho kráľa Pandióna I. 2 
Zeuxippé a Pandión sa stali rodičmi dvoch dcér, Prokny a Filomély a dvojčat, chlapcov Erechthea a Bouta. 2  Keď potom po spore kvôli hraniciam napadol Atény Labdakos, prišiel Pandiónovi na pomoc trácky kráľ Téreus a vojnu spolu priviedli k úspešnému koncu. Pandión mu potom z vďaky dal svoju dcéru Proknu za manželku. 2   Prokné žila potom v Trákii šťastne až dovtedy, kým neprišla na návštevu jej sestra Filoméla, do ktorej sa jej manžel Téreus zaľúbil. 3   Táto láska však mala hrozné následky. Po neopätovanej láske sa jej chcel Téreus zmocniť násilím a keď sa mu ubránila, zatvoril ju v hustom lese do osamelej chatrče. 3  Keďže ju nezlomilo ani väzenie a ona navyše vyhlásila, že nebude mlčať, vyrezal jej jazyk. 2  3  
Filoméla si však našla spôsob ako to oznámiť sestre. Vytkala správu o svojom osude na závoj, ktorý sestre podala. Prokné potom manželovi pripravila strašnú pomstu, zabila ich syna Itya a predložila mu ho na večeru. Najvyšší boh Zeus však nedopustil, aby tento zločin ostal bez trestu a všetkých troch zbavil ľudskej podoby. Térea premenil na dudka, Proknu na slávika a Filomélu na lastovičku. 2  3  
Zeuxippin manžel Pandión sa s touto hroznou tragédiou nevedel zmieriť. Zo žiaľu nad stratou svojich dcér sa usúžil až k smrti. 4  
