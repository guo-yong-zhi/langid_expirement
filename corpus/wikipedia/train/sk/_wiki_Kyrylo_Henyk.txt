Kyrylo Henyk  bol ukrajinsko-kanadský imigračný pracovník.
Kyrylo Henyk sa narodil v dnešnom Berezive v Haliči. Jeho otec Ivan bol starosta obce, matkou Anna, rodená Percovyčová. 
Svoje štúdiá začal v Kolomyji, neskôr sa presťahoval do mesta Ivano-Frankivsk, kde ukončil svoje štúdium učiteľstva. Bakalárske štúdium ukončil v meste Ľvov a následne sa v roku 1879 stal učiteľom pri meste Nadvirna. V roku 1882 sa vrátil do svojej rodnej dediny a založil tam školu. V 80. rokoch 19. storočia sa začal venovať mlynárstvu a založil výrobné družstvo. V roku 1890 bol zvolený do mestskej rady v meste Kolomyja. 1 
Henyk sa stretol s Osypom Oleskivom. Oleskiv podporoval imigráciu Ukrajincov do Kanady. Požiadal Henyka, aby sa k nemu pridal, viedol druhý kontingent Ukrajincov na ich ceste do Kanady a pomohol im s usídlením. Henyk, spolu so svojou ženou a štyrmi deťmi, ponuku prijal a spolu s ďalšími 64 Ukrajincami odišiel 22. júna 1896 do Quebecu. Viedol svoj kontingent najskôr do Winnipegu a potom do Stuartburnu v Manitobe, ktorý sa dnes považuje za prvú ukrajinskokanadskú komunitu v západnej Kanade.
V auguste toho roku požiadal o pridelenie pozemku pre imigranta v Stuartburne, ale čoskoro zmenil názor a presťahoval sa do Winnipegu. V ten istý mesiac ho Oleskiv odporučil na Ministerstvo vnútra ako imigračného pracovníka. V septembri sa ním Henyk stal; mal poskytovať najmä tlmočnícke a prekladacie služby. V rámci svojej náplne práce sa stretával s novými ukrajinskými prisťahovalcami v Quebecu, povzbudzoval ich používať anglický jazyk a vzdať sa starých zvykov; ak to bolo potrebné, pôsobil ako ich poradca. 1  Jeho pracovná záťaž sa dramaticky zvýšila s výrazným vzostupom počtu prisťahovalcov z Ukrajiny - v roku 1898 sa tak stal prvým Ukrajincom, ktorý bol zamestnancom kanadskej vlády na plný úväzok. 2 
V roku 1899 založil vo svojom dome Taras Shevchenko Reading Hall . V roku 1903 založil prvé noviny vydávané v ukrajinskom jazyku v Kanade pod názvom Kanadijskyj farmer . 
Napriek tomu, že nebol nábožensky založený, bol toho názoru, že by mala existovať kresťanská denominácia nezávislá od gréckopravoslávnych a ruskopravoslávnych noriem. Preto v rokoch 1903-1904 založil v spolupráci s winnipegskými presbyteriánskymi kňazmi tzv. „Nezávislú grécku cirkev“. V roku 1911, po voľbách, v ktorých Henykova obľúbená Liberálna strana stratila väčšinu, prišiel o svoje pracovné miesto a ukončil pôsobenie vo verejnej správe. Žil potom nejaký čas v USA; neskôr sa vrátil späť do Winnipegu, kde 12. februára 1925 zomrel. 1 
V čase svojej smrti už bol v ukrajinskokanadskej komunite známy pod prezývkou „Cár Kanady“. 2  3 
Tento článok je čiastočný alebo úplný preklad článku Cyril Genik na anglickej Wikipédii.
