Tramín červený  je starobylá muštová odroda viniča , určená na výrobu bielych vín. Je jednou z najstarších pestovaných odrôd, podieľala sa na vzniku mnohých klasických európskych odrôd viniča a je obľúbeným partnerom pri šľachtení nových odrôd. Pôvod odrody je nejasný a stráca sa v dávnej minulosti. 
Tramín patrí do skupiny západoeurópskych odrôd . Tie sa vyznačujú menším strapcom aj bobuľami, slabším rastom a tenším revím, ktoré dobre vyzrieva a odoláva mrazu. Typické sú pre ne aj vína vysokej kvality s vysokým obsahom korenistých a vonných látok.
Tramín, alebo tiež Savagnin, ako je odroda nazývaná v regiónoch Jura a Franche-Comté v severovýchodnom Francúzsku, je odroda s veľmi dlhou históriou a navyše odroda so značným sklonom k ​​tvorbe mutácií. Ako pri každej takejto odrode  sa u nej počas storočí vegetatívnej reprodukcie vyvinulo niekoľko rôznych foriem , rozdielnych čo do farby bobúľ, arómy, tvaru a rozmeru listov, strapcov atď. Niektoré z týchto foriem máme dnes sklon považovať za samostatné odrody ako Gewürztraminer v Alsasku, v talianskom regióne Južné Tirolsko a v Nemecku, Heide alebo Païen vo Švajčiarsku , Traminer alebo Traminer Weisser v Nemecku, Traminer Aromatico v Južnom Tirolsku v Taliansku. Analýza DNA preukázala, že všetky tieto formy majú rovnaký genetický základ s len malými rozdielmi na úrovni klonov.  1  
Napriek vyššie uvedenému, alebo práve preto, nám nič nebráni, rozlišovať po vzore odrôd Pinot tradične aspoň odrody Tramín biely a Tramín červený, mimochodom, vo Francúzsku sú v "Catalogue des variétés de Vigne" zapísané samostatne odrody tri, a síce Gewürztraminer, Savagnin Rosé a Savagnin Blanc.
Vína hlbšie vychladené možno podávať ako pohárik aperitívu. Často sa ponúkajú ako sprievod predjedál, najmä paštéty z husacej pečene. Suché Tramíny sa odporúčajú k cibuľovému koláču alebo k údeným rybám, k úhoru. Sladké výbery so zvyškom neprekvaseného cukru sa hodia k syrom s modrou plesňou alebo k ovčím či kozím syrom v závere stolovania. Vďaka neobvyklej aróme a plnosti chuti po liči patrí Tramín k tým málo vínam, ktoré sa hodia ku korenistému jedlu. Preto možno vína Tramínu podávať aj k niektorým exotickým, silne koreneným jedlám ázijskej kuchyne, prípadne k sladkým úpravám mäsa. Veľmi sladké Tramíny sa často podávajú na záver stolovania k sladkým zákuskom, ako je tvarohový alebo slivkový koláč.
Tento článok je čiastočný alebo úplný preklad článku Tramín červený na českej Wikipédii.
