Čertov jarok je horský potok na Záhorí, v okrese Malacky, v katastri obce Lozorno. Jedná sa o prirodzený vodný tok V. rádu, s dĺžkou 1,058 km  a o ploche povodia 1,175 km². Vzniká v nadmorskej výške 347 m n. m. a ústi do Suchého potoka vo výške 275 m n. m.
Vzniká sútokom kratších zdrojníc v dorastenom zmiešanom lese na juhozápadnom úpätí vrchu Lipy , v Malých Karpatoch, v podcelku Pezinské Karpaty, v časti Homoľské Karpaty, v nadmorskej výške 347 m n. m.
Prvá zdrojnica vzniká sútokom dvoch celkovo dlhších zdrojov, v zmiešanom lese, pod vrchom Lipy, v nadmorskej výške 354 m n. m. Má dĺžku 155 metrov a počas celého úseku tok tečie na severozápad. Zdroj 1/a pramení vo výške 399 m n. m., na severozápadoseverným svahom vrchu Banské  a je dlhý 294 metrov. Preteká zmiešaným lesom, najprv severozápadným, neskôr západoseverozápadným a napokon opäť severozápadným smerom. Zdroj 1/b pramení v nadmorskej výške 379 m n. m., na juhozápadnom svahu Líp a má dĺžku 238 metrov. Od prameňa po ústie tečie západojuhozápadným smerom, dorasteným listnatým lesom.
Druhá zdrojnica pramení vo výške 378 m n. m., opäť na úpätí vrchu Lipy, vo vyrastenom listnatom lese, v ktorom tečie až po ústie. Najskôr smeruje takmer na juh a neskôr sa mierne stáča na juhovýchod.
Po vzniku potok pokračuje chvíľu na severozápad a následne tvorí výraznejší oblúk prehnutý severným smerom, v ktorom sa obracia na západ. Tečie dorasteným listnatým lesom, znovu vytvára oblúk smerujúci na sever a pokračuje stále západným smerom. Je premostený miestnou účelovou komunikáciou, križuje sa s elektrickým vedením vysokého napätia a definitívne sa stočí na severozápad. Nakoniec sa, v nadmorskej výške 275 m n. m. vlieva  do Suchého potoka, ako jeho významný pravostranný prítok.
