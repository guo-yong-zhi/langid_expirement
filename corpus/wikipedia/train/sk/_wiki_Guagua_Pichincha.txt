Aktívny stratovulkán Guagua Pichincha leží v Ekvádore v provincii rovnakého mena. Hlavné mesto Quito sa rozkladá na jeho východnom svahu.
Sopka je pomerne aktívna, od čias španielskej kolonizácie bolo zaznamenaných vyše 20 erupcií prevažne explozívneho charakteru, ale s malými objemami vyvrhnutých sopečných produktov. Výnimku tvoria erupcie v roku 1660, keď sopečný prach pokryl územie s polomerom 1 000 km a v samotnom Quite bola 30 cm hrubá vrstva popola, a v rokoch 1998-2001, keď boli ulice Quita opäť zasypané niekoľkými centimetrami popola. Častý je aj výskyt pyroklastických prúdov na západnej strane, ktoré pravidelne devastujú polia.
Úpätie sopky bolo aj dejiskom jednej z rozhodujúcich bitiek o juhoamerickú nezávislosť od Španielska. 22. mája 1822 porazili povstalecké vojská španielsku koloniálnu armádu a začali písať históriu moderného Ekvádora.
