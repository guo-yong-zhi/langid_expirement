Anglovia boli staroveký západogermánsky kmeň, ktorý mal svoje pôvodné sídla v
1. storočí na území dnešného Šlezvicka-Holštajnska v Nemecku a juhovýchodnej časti Dánska. 
Časť Anglov zostala v pôvodných sidlach, časť prispela k vytvoreniu kmeňového zväzu Durinkov, ale najvýznamnejšími sa stali tí Anglovia, ktorí spolu so Sasmi a ďalšími západogermánskymi kmeňmi prenikali na Britské ostrovy, podrobili si domáce keltské obyvateľstvo a vytvorili v 6. a 7. storočí prvé štátne celky Mercia, Northumbria a Východné Anglicko. Na začiatku 9. storočia prispeli Anglovia a Sasi k vytvoreniu jednotného štátu, ktorý nazvali Anglicko a sami seba Anglosasi.
