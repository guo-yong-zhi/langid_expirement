Inžinierov palec  je detektívny príbeh sira Arthura Conana Doyla o slávnom detektívovi Sherlockovi Holmesovi. Príbeh zahrnutý v zbierke Dobrodružstvá Sherlocka Holmesa publikoval v roku 1892.
Hlavnou postavou príbehu odohrávajúceho sa v roku 1889 je  mladý londýnsky inžinier Victor Hatherley. K Watsonovi priviedli Hatherleyho s odseknutým palcom na ruke. Kým privolajú lekársku pomoc, vyjde najavo, že Hatherley stratil prst za veľmi tragických okolností. Watson preto navrhuje, aby spoločne navštívili Sherlocka Holmesa. 
Pred niekoľkými dňami požiadal Hatherleyho o pomoc istý plukovník Lysander Stark. Chcel, aby mu pomohol opraviť hydraulický lis v Starkovom vidieckom sídle. Pomocou prístroja Stark a jeho spoločníci údajne lisujú do tehiel vzácny a drahý druh Ílu. Keďže plukovník chcel toto tajomstvo skryť pred susedmi, požiadal inžiniera, aby sa jeho návšteva uskutočnila pod rúškom noci. Aj keď išlo o veľmi zvláštnu požiadavku, Hatherley súhlasil, pretože ponúkaná odmena 50 guineí desaťnásobne prevyšovala obvyklú plácu za takúto službu.
Keď Hatherley vstúpil do Starkovho domu, pokúsila sa ho varovať pred nebezpečenstvom neznáma žena so silným nemeckým prízvukom. Napriek výstrahe sa ale mladý inžinier rozhodol zostať. Čoskoro ho Stark a jeho spoločník, pán Ferguson, priviedli k pokazenému lisu. Po krátkej obhliadke stroja Hatherley odhalil príčinu poškodenia a vysvetlil plukovníkovi, ako ju odstrániť. Skúmajúc podlahu hlavnej komory lisu, si inžinier uvedomil, že historka s lisovaním ílu je vymyslená. Lis sa zjavne používal na iný účel. Keď sa na to spýtal plukovníka, ten okamžite zatvoril Hatherleyho v komore a spustil stroj, ktorý mal nebohého inžiniera rozdrviť. Iba zázrakom Hatherley unikol istej smrti, keď sa mu podarilo vylomiť bočnú stenu komory. Pri úteku mu pomohla opäť neznáma, ktorá ho varovala pred hroziacim nebezpečenstvom. Vo chvíli, keď inžinier vyliezal z okna, plukovník Stark mu sekerou odsekol prst. Hatherley sa zachránil pádom do ružových kríkov.
Holmes navrhuje okamžite zavolať políciu, a čoskoro sa spolu s Watsonom, Hatherleym a inšpektorom Broadstreetom vydali k domu plukovníka Starka. Ukázalo sa, že polícia už dávno pátra po gangu falšovateľov, ktorí vyrábali polkoruny a hydraulický lis používali na prípravu kovovej zmesi, podobajúcej sa striebru. Na mieste činu však nachádzajú iba spálenisko, zločincom sa podarilo zmiznúť bez stopy. Ako predpokladá Holmes, k požiaru zrejme došlo, keď lis rozdrvil petrolejovú lampu.
