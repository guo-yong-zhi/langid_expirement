Al-Battání, v latinizovanej forme Albatenius alebo Albategnius, arab. أبو عبد الله محمد بن جابر بن سنان الرقي الصابي البتاني Abú Abd Alláh Muhammad bin Džábir bin Sinán ar-Rakkí al-Harrání as-Sábí al-Battání  bol arabský astronóm, astrológ a matematik.
Pomocou vtedajších astronomických prístrojov spresnil hodnotu trvania roka na 365 dní, 5 hodín, 46 minút a 24 sekúnd, spresnil aj hodnoty precesie a sklonu ekliptiky.
Vytvoril dielo pozostávajúce z 57 astronomických tabuliek s názvom Az-Zídž as-Sábi’ zahrňujúce polohy Mesiaca, Slnka a planét, ktoré svojou presnosťou predstihli Almagest. Tabuľky preložil v roku 1116 Plato Tiburtinus do latinčiny pod názvom De motu stellarum a mali veľký vplyv na rozvoj európskej astronómie. Vyšli tlačou dokonca ešte v rokoch 1537 a 1645.
Battáního vplyv spomína aj Mikuláš Kopernik vo svojom revolučnom diele De revolutionibus orbium coelestium z roku 1543.
Je po ňom pomenovaný kráter Albategnius na Mesiaci.
