Mohill  je malé mesto v severozápadnom Írsku, v južnej časti grófstva Leitrim. Žije tu 931 obyvateľov .
Leží v povodí rieky Rinn v nadmorskej výške 82 m n. m., severne od jazera Lough Rinn. Nachádza sa na križovatke regionálnych ciest R201 a R202, 18 km na východ od Carricku, 17 km na juh od Ballinamore, 28 km na sever od Longfordu a 50 km ZJZ Cavanu.
Mesto je pomenované podľa svätého Manachana , ktorý tu pred r. 500 založil kláštor. Na začiatku 13. storočia tu sídlili augustiniáni a neskôr ho dal kráľ Henrich VIII. zatvoriť. Ruiny sa zachovali dodnes, v súčasnosti tu stojí protestantský kostol. 
V meste žil známy írsky harfista Turlough Carolan. Svoje detstvo tu strávil aj prvý írsky prezident Douglas Hyde. 25. februára sa v meste každoročne usporadúva slávnosť Monaghan Day na počesť sv. Manachana , v auguste letný festival a poľnohospodárska výstava. 
