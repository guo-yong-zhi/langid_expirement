Antiagreganciá sú lieky, ktoré zabraňujú zhlukovaniu  krvných doštičiek – trombocytov, a tým vzniku primárneho doštičkového trombu . Patria do skupiny antitrombotík, liekov na zníženie zrážanlivosti krvi. Antiagreganciá sa využívajú hlavne v profylaxii vzniku tepenného trombu.
Antiagreganciá môžeme rozdeliť podľa mechanizmu účinku na:
Kyselina acetylsalicylová je najčastejšie používaným antiagregans. Blokuje cyklooxygenázu v doštičkách a tým zabraňuje tvorbe protrombotického tromboxanu A2 , zároveň ale blokuje syntézu vazodilatačného a antiagregačne pôsobiaceho prostaglandínu PGI2 v endotelialnych bunkách. Cieľom terapie je blokovať len agregačne pôsobiacu látku TXA2 pri zachovanej sekrécii PGI2. To dosahujeme podávaním nízkych dávok kyseliny acetylsalicylovej . Pri týchto dávkach dochádza k ireverzibilnej blokáde doštičkovej cyklooxygenázy po celú dobu jej životnosti . Kyselina acetylsalicylová je základným antiagregačným prípravkom pre prevenciu a liečbu všetkých ochorení, spôsobených arteriálnou trombózou.
Táto skupina neovplyvňuje doštičkovú cyklooxygenázu, ale blokuje receptory pre adenozíndifosfát  a tým zabraňuje aktivácii doštičiek. Zástupcami tejto skupiny sú clopidogrel, ticagrelor a prasugrel . Ticagrelor a prasugrel sa v kombinácii s kyselinou acetylsalicylovou používajú k antiagregačnej terapii pri intervenčných zákrokoch na artériach .
Glykoproteíny GP IIb/IIIa slúžia na povrchu doštičiek ako receptory pre fibrinogén. Blokádou týchto receptorov je inhibovaný finálny krok aktivácie doštičiek. Takto účinkujú abciximab, tirofiban a eptifibatid. Abciximab je fragment monoklonálnej chimérickej protilátky, tirofiban je nepeptidový antagonista, eptifibatid je cyklický heptapeptid. V klinickej praxi v kardiológii ich postupne nahradzujú lieky predchádzajúcej skupiny ticagrelor a prasugrel.
Zástupcom týchto skupín je dipyridamol. Pôvodne bol používaný ako koronárne vazodilatans. Zvyšuje hladinu cAMP v krvných doštičkách, čím znižuje ich priľnavosť  na poškodený cievny endotel. V súčasnosti sa používa málo, častejšie v kombinácii s acetylsalicylovou kyselinou .
Antiagregancia sa široko používajú v primárnej a sekundárnej prevencii trombotických srdcovocievnych a mozgovocievnych ochorení a tiež v liečbe periférneho artériového ochorenia.
V kardiológii a angiológii sa kyselina acetylsalicylová používa v primárnej prevencii koronárnej choroby, v liečbe ischemickej choroby srdca so stabilnou anginou pectoris, pri liečbe infarktu myokardu, v prevencii ischemických cievnych mozgových príhod. Pri akútnom infarkte myokardu alebo podozrení naň treba v rámci prvej pomoci pacientovi podať približne 250 mg kyseliny acetylsalicylovej . Po overení diagnózy pacient dostáva ďalšie antiagregans, napríklad 300 – 600 mg clopidogrelu, prípadne prasugrel. Pred  revaskularizačným výkonom dostáva ešte abciximab. Po implantácii stentu do koronárnej artérie pacienti užívajú tzv. duálnu antiagregačnú liečbu – kyselinu acetylsalicylovú a inhibítor receptora pre ADP – clopidogrel, prasugrel, alebo ticagrelor.
V liečbe periférneho artériového ochorenia  sa používa kombinácia malej dávky acetylsalicylovej kyseliny spolu s 75 mg clopidogrelu denne.
Kyselina acetylsalicylová je liekom prvej voľby v primárnej aj sekundárnej prevencii náhlej cievnej mozgovej príhody. Jej efektívnosť zvyšuje súčasné podávanie dipyridamolu v presne určenom pomere . Alternatívnou liečbou je clopidogrel.
Závažným nežiaducim účinkom antiagregancii je riziko krvácania. Je zvlášť významné pri duálnej antiagregačnej liečbe.
V prevencii hlbokej žilovej trombózy je acetylsalicylová kyselina menej účinná, ako antikoagulancia a používa sa zriedka.
