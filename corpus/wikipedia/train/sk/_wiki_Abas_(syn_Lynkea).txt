Abas alebo Abás  je v gréckej mytológii syn argejského kráľa Lynkea a jeho manželky Hyperméstry. Bol kráľ v Argu.
Abas bol známym bojovníkom a hovorilo sa, že obyčajný pohľad na jeho vojnový štít obráti nepriateľov na útek. Jeho manželkou bola Aglaia a porodila mu dvoch synov – Akrisia a Proita a tým potom odkázal Abas svoje kráľovstvo a prikázal im, aby vládli striedavo po roku.
Nebolo to však rozumné rozhodnutie, lebo bolo známe, že obaja bratia sú veľkými nepriateľmi, vraj "ich spor začal ešte v lone matky". A neskončil ani neskôr, naopak ešte sa prehĺbil po tom, čo Proitos zviedol Akrisiovu dcéru Danaé a zo sporu "ledva unikol živý". Keďže sa Akrisios nechcel vzdať trónu, Proitos z obavy o svoj život utiekol ku lýkijskemu kráľovi Iobatovi, kde sa neskôr oženil s jeho dcérou Anteiou či Stheneboiou. Potom sa vrátil do Argu s vojskom vybojovať si nástupníctvo na otcovskom tróne. Bitka, ktorú o trón zviedli bola veľmi krvavá, ale nerozhodná, takže Akrisios a Proitos neochotne pristúpili na rozdelenie kráľovstva. Akrisios zostal v Argu a Proitos obsadil Tiryns a okolie.
Toľko o Abantových synoch. Neskôr sa Akrisiova dcéra Danaé stala milenkou najvyššieho boha Dia a porodila budúceho hrdinu Persea. Ten keď dospel, oženil sa v cudzine s krásnou princeznou Andromedou. Po návrate do rodného Argu, sa zúčastnil športových hier, pri hode diskom jeho disk vyletel z dráhy a nešťastnou náhodou zabil Akrisia. Presne tak, ako to bolo predpovedané dávnou veštbou.
