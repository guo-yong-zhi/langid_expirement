Miličský potok je potok v Above, v juhovýchodnej časti okresu Košice-okolie. Je to pravostranný prítok Starého potoka, meria 4 km a je tokom VII. rádu.
Pramení v Slanských vrchoch, v podcelku Milič, na východnom svahu Veľkého Miliča  v nadmorskej výške približne 780 m n. m. 
V pramennej oblasti tečie severovýchodným smerom, následne vstupuje do Salašskej brázdy a na krátkom úseku tečie na sever. Zľava priberá krátky prítok zo severovýchodného svahu Malého Miliča  a pokračuje severoseverovýchodným smerom. Sprava ďalej priberá prítok z juhozápadného úpätia Suchej hory  a opäť tečie severným smerom. Z ľavej strany ešte priberá prítok prameniaci juhovýchodne od obce Slanská Huta, vytvára výrazný oblúk ohnutý na východ a tečie k ústiu západným smerom. Do Starého potoka sa vlieva juhovýchodne od obce Nový Salaš v nadmorskej výške 364,8 m n. m.
