Maximilián Chladný-Hanoš  bol slovenský novotomistický filozof a spirituálny teológ, politológ, prekladateľ a publicista. 
Po ukončení štúdia na gymnáziu v Banskej Bystrici, vyštudoval katolícku teológiu v Banskej Bystrici a neskôr v Ríme. Po vysviacke roku 1936 bol kaplanom v Nesluši a štipendistom na postgraduálnom štúdiu v Ríme, ktoré ukončil roku 1938 doktorátom teológie. Prednášal kresťanskú filozofiu na teologickej fakulte v Banskej Bystrici a v rokoch 1943 – 1944, po Štefanovi Polakovičovi, na Vysokej škole bohosloveckej v Nitre, kde patril k najnadanejším osobnostiam v intelektuálnom okruhu arcibiskupa Karola Kmeťku. Vyučoval tu aj morálku a pastorálnu teológiu . Od roku 1941 tiež intenzívne spolupracoval s dominikánskou edíciou Veritas zriadenou pri dominikánskej revue Smer v Trenčíne. Bol tiež aktívnym členom Filozofického odboru Matice slovenskej. V roku 1949 musel emigrovať hlavne pre svoju nekompromisnú obranu slovenskej štátnosti, ako aj pre ostrú kritiku komunizmu nastupujúceho na slovenskú scénu, ktorú vyjadril najmä vo svojom diele "Hmota sa búri"  . Emigroval do Nemecka, kde účinkoval ako duchovný medzi slovenskými emigrantmi v v Ludwigsburgu. Oženil sa . V Paríži získal licenciát z filozofie a pracoval ako vedecký dokumentátor v Ústave pre východné a medzinárodné štúdie v Kolíne nad Rýnom. Bol činný v slovenských emigrantských organizáciách. Bol zahranično-politickým referentom  nemeckej pobočky Slovenskej národnej rady v zahraničí a podpredsedom Slovenského európskeho hnutia. Od roku 1964 bol redaktorom Slowakische Rundschau, orgánu Slovenskej kresťanskosociálnej strany. Filozofickými, spirituálno-teologickými, asketickými a politickými úvahami prispieval najmä do týchto periodík: Nástup, Svoradov, Kultúra, Filozofický sborník ; Slobodné Slovensko, Slovák v Amerike, Černákov Odkaz, Uj Élet .
