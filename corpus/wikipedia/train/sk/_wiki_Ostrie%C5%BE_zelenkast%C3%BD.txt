Ostriež zelenkastý  ostriež obyčajný alebo ostriež riečny 1 ; lat. Perca fluviatilis) je sladkovodná lúčoplutvová ryba z čeľade ostriežovité , u ktorej nie je zákonom stanovená najmenšia lovná miera.
Telo je pomerne vysoké. Na chrbte sa nachádzajú dve samostatné chrbtové plutvy. V prvej sa nachádza 17 – 23 tvrdých lúčov, v druhej 1 – 2 tvrdých a 13 – 16 mäkkých lúčov. Brušné, análne a chvostové plutvy majú zvyčajne červenkastý nádych. Ústa sú tzv. koncové. Šupiny sú drobné, ostré a ktenoidné. Na bokoch sú výrazné tmavé priečne pruhy. Dorastá do maximálnej dĺžky okolo 50 cm , tam kde sa mu nedarí dobre trieť alebo je na neho silný prúd alebo veľký tlak ostatných dravcov a nedostatok prirodzených úkrytov, tak zvyčajne tvoria zakrpatené formy. Najvyššia uvádzaná hmotnosť činí 4,750 kg. 2 
Obýva stojaté aj tečúce vody. Je rozšírený prakticky v celom miernom páse Európy, vyskytuje sa aj v Ázii. Tento ostriež sa aklimatizoval napríklad aj v Austrálii, Južnej Afrike alebo na Novom Zélande.
Ostriež patrí medzi riečne dravce. Tvorí kŕdle, v ktorých napáda menšie, či choré ryby, niekedy tiež rovnakého druhu. Jeho hlavnú potravu tvorí živočíšna zložka, najmä dážďovky, bezstavovce a rybí poter.
Športoví rybári lovia tradične ostrieže na dážďovky, múčne, či biele červy. Veľmi obľúbený je potom tiež lov na prívlač . Jeho zábery bývajú veľmi prudké.
Trenie prebieha od marca do júna, pri teplote vody okolo 8 °C. Samica kladie ikry na vodné rastliny alebo iné potopené predmety. Ikry sú spojené do väčších šnúrkovitých útvarov. Ostriež zelenkastý rovnako ako jeho poddruh Perca flavescens má ikry spojené v dlhých pásoch, ktoré sa ľahko zachytia na kameňoch a opadaných vetvách v plytkých a pomaly tečúcich vodách.
