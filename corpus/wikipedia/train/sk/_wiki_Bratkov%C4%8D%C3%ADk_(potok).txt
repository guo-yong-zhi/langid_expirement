Bratkovčík je potok na hornej Orave, v severnej časti okresu Tvrdošín. 1  Je to pravostranný prítok Oravice, meria 3,3 km a je tokom V. rádu.
Tečie v Oravskej kotline, kde aj pramení severozápadne od obce Liesek v nadmorskej výške približne 665 m n. m., tečie výhradne na katastrálnom území mesta Trstená.
Od prameňa tečie juhozápadným smerom, zľava priberá prítok z oblasti Uhlísk a preteká močaristým územím v blízkosti chráneného areálu Bratkovčík na pravom brehu. Následne sa stáča viac juhojuhozápadným smerom, zľava priberá Uhliská, sprava Kovalinec a vstupuje do intravilánu mesta Trstená. Tu sa esovito stáča, z pravej strany ešte priberá prítok z oblasti Gnipovho bôrika a v nadmorskej výške cca 612 m n. m. ústi do Oravice. 2 
