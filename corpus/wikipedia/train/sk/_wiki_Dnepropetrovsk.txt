Dnepropetrovsk 1   je štvrté najväčšie mesto na Ukrajine. Má rozlohu 397 km² a okolo 1 milióna obyvateľov. Je to oblastné mesto a dôležitý prístav na rieke Dneper.
Dnipro je významný priemyselný, ekonomický a dopravný uzol. V meste sa nachádza metalurgický a špeciálny priemysel. Najvýznamnejšie je hutníctvo železa, kovoobrábanie, výroba strojov a iný ťažký priemysel.  Mesto má svoje metro a medzinárodné letisko.
V rokoch 1776 — 1796 bolo mesto pomenované Jekaterinoslav , podľa ruskej cárovnej Kataríny II. Neskôr v rokoch 1796 — 1802 sa mesto nazývalo Novorossijsk . Po smrti Pavla I. sa znovu začal používať názov Jekaterinoslav, ktorý zotrval až do sovietskej éry, keď mesto premenovali na Dnepropetrovsk , na počesť ukrajinského boľševického revolucionára Grigorija Petrovského. Toto pomenovanie vydržalo 90 rokov, kým ho 19. mája 2016 ukrajinský parlament v rámci odstraňovania sovietskych názvov zmenil na Dnipro . 2  V slovenčine však naďalej platí názov „Dnepropetrovsk“. 1 
Mesto bolo založené v roku 1783. Priemyselný rozvoj sa začal výstavbou železnice Donbas-Kryvyj Rih v roku 1884. Od roku 1887 v meste fungoval metalurgický závod s vysokou pecou, v nasledujúcich rokoch bola spustená aj valcovňa. 3  Obyvatelia mesta sa zúčastnili ruskej revolúcie v rokoch 1905 - 1907.
Počas druhej svetovej vojny mesto 25. augusta 1941 okupovali nacistické vojská. Oslobodený sovietskymi vojskami bol až po viac než dvoch rokoch 25. októbra 1943.
V období po druhej svetovej vojne malo mesto štatút uzatvoreného mesta 4  a bolo neprístupné pre osoby žijúce v zahraničí z dôvodu prítomnosti špeciálnej výroby rakiet a iných zbraní.
V roku 2016 sa v rámci odstraňovania sovietskych názvov na Ukrajine zmenil názov z Dnepropetrovsk na Dnipro.
Počas ruskej invázie na Ukrajinu bolo mesto viackrát terčom ruských leteckých, resp. raketových útokov. 14. januára 2023 zasiahla 10-poschodový obytný dom na ulici Naberežna Peremohy ruská strela Ch-22. Útok si vyžiadal najmenej 45 obetí  a 80 ranených. 5  6 
