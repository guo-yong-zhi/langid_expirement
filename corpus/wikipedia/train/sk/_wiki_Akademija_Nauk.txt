Akademija Nauk (rus. Академия Наук) je názov vulkanického komplexu, pozostávajúceho z niekoľkých stratovulkánov a kaldier, nachádzajúci sa vo východnej časti polostrova Kamčatka, asi 10 km južne od stratovulkánu Karymská. Komplex leží na staršej, pleistocénnej, 15 km širokej kaldere Polovinka a vznikol približne pred 30 000 rokmi. Tvoria ho dve kaldery – Odnobokij (5 ×4 km) a Akademija Nauk (3 ×5 km) – v súčasnosti zaliata vodou a známa ako Karymské jazero) a stratovulkán Beliankin (1 180 m), nachádzajúci sa v severozápadnej časti kaldery Polovinka.
Vulkanizmus prechádzal od počiatočnej bazaltovej fázy cez andezitovú až po ryolitovú finálnu fázu, pri ktorej vznikli dva maary na južnom, resp. severnom okraji jazera. Severný maar vznikol približne pred 6 500 rokmi. Jediná historicky zaznamenaná erupcia sa odohrala 2. januára 1996. Išlo o jednodňovú explozívnu erupciu ryolitovo-bazaltových pyroklastík v blízkom okolí severného maaru.
