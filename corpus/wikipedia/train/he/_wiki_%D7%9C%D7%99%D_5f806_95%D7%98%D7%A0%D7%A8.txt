ליאת רוֹטְנֶר  היא מרצה וסופרת, מנחת סדנאות כתיבה טיפולית ויצירתית בשילוב NLP ודמיון מודרך ועורכת עיתון ישראלית. הוציאה עד כה —27 ספרים בסוגת הדרמה והפנטזיה, ביניהם ארבעה ספרים במעמד זהב ושלושה ספרים במעמד פלטינה.
ליאת רוטנר נולדה בנתניה למשפחה דתית: בת ליעקב, מלחין ומנצח מקהלות, ופזית, מורה וביבליותרפיסטית. אחותה המבוגרת ממנה היא העיתונאית רחלי רוטנר. בגיל 8 כתבה ליאת את הספר הראשון שלה, ומאז כתבה ספרים לעצמה ולחבריה. בגיל 10 זכתה בתחרות הארצית הראשונה בארץ לסיפורים קצרים בנושא ירושלים. בגיל 12 זכתה בתחרות הסיפורים של המרכז הבינתחומי הרצליה, עם סיפור האוטופיה "המחסום". בשנת 2000 זכתה בתעודת הוקרה ובמדליית הצטיינות בתחום הספרות מטעם עיריית נתניה. כמו כן, הייתה כתבת נוער בעיתון הנוער "אותיות".
רוטנר היא בוגרת תואר ראשון בהצטיינות יתרה במדעי הרוח באוניברסיטת בר-אילן.
בין 2010 ל-2014 כיהנה כעורכת ראשית של עיתון "אותיות", שנוצר מאיחוד עיתוני הילדים "אותיות" ו"מקור לילדים" של מקור ראשון 1 , ייסדה את קורס העיתונאים הצעירים והוציאה לאור שישה ספרים נוספים. בינואר 2014 פוטרה מתפקיד העורכת בעקבות פרסום קומיקס שקומם קוראים דתיים, וכלל דינוזאור ואת הביטוי "נשיקה צרפתית" 2 .
ב-2015 החלה להשתתף בכתיבה, ניהול והפקה במחלקת תקשורת בעמותת מידברן. במקביל החלה להעביר הרצאות על ספריה דרך סל תרבות במשרד החינוך.
ב-2016 הפכה ליאת לבלוגרית ראשית ב-ynet בטור העוסק ביחסים ובהתנגשות בין עולמה הדתי מבית לעולם החילוני התל אביבי 3 .
ב-2019 למדה NLP טיפולי ודמיון מודרך לצד חקר בביבליותרפיה, ופיתחה את שיטת הכתיבתרפיה החוויתית - טיפול בכתיבה יוצרת המשלב את כל הנ"ל. הסדנאות בהנחייתה ששימשו בעבר ללימוד כתיבה טכני בלבד נעשו גם טיפוליות ושילבו סשנים אישיים, אימון לחיים ותהליכי העצמה. 
כיום מרצה לתואר שני במחלקה לספרות עברית באוניברסיטת בן-גוריון. כמו כן מעבירה הרצאות וסדנאות כתיבה וכתיבתרפיה חוויתית, בבתי ספר, בספריות ובאירועים פרטיים ברחבי הארץ.
בשנת 2003, בהיותה בת 16, יצא לאור בהוצאת ידיעות אחרונות אחד מהספרים אשר כתבה למגירה בגיל 14, "קיץ אחד ביחד", שמספר את סיפורם של ילדים החיים בפנימייה, שאליה נשלחו בניגוד לרצונם ממקומות ומרקעים שונים, למשך קיץ אחד. הספר הגיע למעמד ספר זהב ולאחר מכן לספר פלטינה. רוטנר סיפרה כי כתבה את קיץ אחד ביחד בכיתה ח' כחלק מתחביב לכתוב לבקשת חברותיה רומנים וספרי דרמה עבורן, וכי לא האמינה שמישהו יקבל את הספר כאשר שלחה אותו בסוד ללא ידיעת הוריה להוצאה לאור.  
רוטנר פרסמה שלושה ספרי המשך. הראשון הוא "תנו לגדול בשקט" , שבו מחליטים הילדים להמשיך ללמוד בפנימיה שבה נפגשו, גם לאחר חופשת הקיץ, השני הוא "לנצח בגדול" , שמלווה את הנערים בתקופת התבגרותם בכיתה י"א בפנימיה. גם ספרים אלה הגיעו למעמד ספרי זהב.
השלישי והאחרון לבינתיים הוא "אל תגידו מי אני"  אשר עוסק בעולם הזוהר של הדמויות בזמן הפנימייה.
במאי 2007, פרסמה רוטנר את ספרה הרביעי, "הרמת מסך", שאינו קשור לשלושת ספריה הראשונים. ספר זה מגולל את סיפורן של מספר דמויות, ובהם ירדן בן השמונה עשרה המכור לסמים ומגיע למוסד גמילה בניגוד לרצונו, וקרין, בתה של הפסיכולוגית של ירדן ורקדנית בלט העושה את צעדיה הראשונים בעולם המחול, ומגלה את השתוקקותה לרזון ומדרדרת לאנורקסיה.
בשנת 2008 הוציאה רוטנר את ספרה החמישי, "מעורב ירושלמי",  המתאר ילדים חילוניים  ההולכים לבקר את בני דודיהם הדתיים בירושלים ונחשפים לקהילה הדתית ומנהגיה.
בפברואר 2010 ראה אור ספר פנטזיה ראשון מאת רוטנר, "מאלאדר - קסם הקמע", העוסק בחבורת נערים מעיירה מוכת טילים בדרום הנזעקת לעזרתה של נסיכה מממלכה קסומה ואגדית. הספר שהיה מועמד לפרס גפן קנה לו קהילת מעריצים נפרדת של פנטזיה ישראלית, והוזכר גם בספרה של ד"ר דניאלה גורביץ' "עם הראש בעננים" החוקר את ספרות הפנטזיה העולמית.
ב-2011 ראו אור בהוצאת 'ידיעות ספרים' ספרה של ליאת "מבצע מלכה" וכן ספרה הראשון למבוגרים "תחת כנפך". ב-2012 הוציאה את הספרים "חיים משלנו"  ו"החווה המסתורית".
ב-2013 ראה אור ספרה "מאלאדר - סוד המימד האחר" המהווה המשך לספר הראשון בסדרת "מאלאדר".
בסוף שנת 2013 יצא הספר הראשון מבית סדרת ספרים רומנטיים לנערות - "הסדרה עם הלב". שמו של הספר הוא "האביר של ניצן".
בשנת 2014 יצא לאור ספר המתח שכתבה, "זאבים". הספר עוסק בתעלומת איבוד זיכרון של נערה בשם עלמה המתעוררת מתרדמת ואינה זוכרת דבר, ומתברר כי היא העדה היחידה בערב שבו נהרגה חברתה הטובה ביותר. עלמה יוצאת לגלות את זהותו של הפוגע בחברתה מתוך קבוצת חבריהם לכיתה.
בדצמבר 2015 יצא לאור "נער השיקויים", ספר ראשון בסדרת ספרי קומיקס פנטזיה בשם "מיקו בל", ספר שנכתב על ידה ואויר על ידי ארז צדוק.
בשנת 2016 יצא הספר הראשון בסדרת "תיכון ברנסון", "סודות" בהוצאת דני ספרים, וכן "עד האופק" בהוצאת ידיעות ספרים המהווה המשך לסדרת ספרי קיץ אחד ביחד.
בשנת 2018 כתבה את הספר "כדברא - היומן המפוצל", המתבסס על רעיון סדרת הנוער הטלוויזיונית "כדברא" ששודרה בערוץ ניקלודיאון ואשר הופק בשיתוף עם יוצרי הסדרה. הספר מגולל את קורותיהן של שתי בנות נוער שנועדו לרשת כוחות קסם בהגיען לגיל 16 ולהגן על המין האנושי מפני אויביו.
בשנת 2019 יצא ספרה "יומנו של מיקו בל" שהוא ספר הפנטזיה השלם שעל פרקיו הראשונים התבססה עלילת הקומיקס "מיקו בל". 
באותה שנה יצאה גם מהדורה חדשה לספרה של רוטנר, "הרמת מסך", ובה חשפה לראשונה כי בזמן שנכתב לקתה באנורקסיה, שנמשכה מספר שנים במקביל לכתיבת הספרים, וכי יש פרטים אוטוביוגרפיים בספר. 
כמו כן יצא לאור ביוני אותה שנה ספר ההמשך לכדברא, "קסם הסבוואר", המבוסס על העונה השנייה של הסדרה הטלוויזיונית.
בשנת 2021 יצא לאור בהוצאת "דני ספרים" ספר פנטזיה לנוער, "נשמת חיה", המספר על כפיר, ילד הנשלח למעבדה עבור אבחון וניסוי חדשני ומתגלה שיש בו נשמת חיה של חתול, וכי המדענים האחראים על הפרויקט בעצם מחפשים ילדים כמותו שמסוגלים להיהפך לחיות שונות. הוא בורח והופך לחתול ונקלע להרפתקאות בחברת חתולי רחוב ושלל דמויות במסעו הביתה ומגלה את ייעודו יחד עם ילדים נוספים בעלי נשמות של ציפורים, מכרסמים, סוסים וזוחלים. הספר הוא ראשון בסדרה העתידה להמשיך ולצאת לאור.
באותה שנה ייסדה ליאת את סדנת "הקול הכותב" המשלבת שיטות טיפול בדמיון מודרך, NLP, ביבליותרפיה וכתיבה יוצרת, וכיום מטפלת בכתיבה למטרות התמודדות עם טראומות ומחסומים אישיים מעבר ללימוד טכני.
בשנת 2022 ראה אור ספרה "אל תגידו מי אני" המהווה המשך לסדרת הספרים המיתולוגית עמה פרצה בגיל 14, "קיץ אחד ביחד", ובוא מופיעים שוב כל גיבורי הספר הראשון באותו הגיל שהיו אז אך בקפיצה בממד הזמן אל תקופתנו. הסיפור עוסק בהתמודדותם בעידן השפע עם סוגיות החרדה, המימוש העצמי, מגע בהסכמה, שנאה עצמית ורצון להצליח. בין היתר סיפורם של נועה המגשימה חלום להיות שחקנית אך מקבלת אנטי-הערצה בניגוד לציפיותיה, תומר שמפרסם קליפ אך נטמע בתרבות הטראש המוזיקלי, קובי שמחוזר על ידי שתיים ולא נהנה מכך כפי שחשב, איתי שמקבל תפקיד חשוב וענבל שזוכה סוף סוף באהבת ילדותה אך זה מקבל תפנית לא צפויה. את הספר הקדישה רוטנר לקהל מעריציה שהתבגרו ביחד איתה מהספרים הראשונים, והצהירה כי הוא נכתב בסגנון מיוחד המתאים לקהל הנוער והמבוגרים כאחד.
באוגוסט 2022 מונתה ליאת רוטנר לעורכת הראשית של מעריב לנוער.
