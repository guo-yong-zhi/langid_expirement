בכדורגל, אזור טכני הוא השטח בו רשאי להימצא מאמן כדורגל או איש צוות אחר במהלך משחק הכדורגל. האזור הטכני כולל בתוכו את ספסל הקבוצה והשטח סביבו, ושטח מסומן שצמוד לשדה המשחק. אזור זה הוגדר רשמית ב-1993 על ידי ארגון ה-IFAB האחראי על חוקת משחק הכדורגל.
האזור הטכני מסומן בקו לבן ברוחב יארד אחד משני צידי שטח ספסל הקבוצה ועד למרחק יארד אחד מקו החוץ של המגרש. בשטח הטכני רשאי איש צוות אחד לעמוד למעט בזמן חילוף או מתן הוראות מהיר לשחקני הקבוצה. על השחקנים המחליפים להימצא בספסל שבאזור הטכני למעט בזמן חימום בו עליהם להימצא בשטח ייעודי.
בשנת 1999 הגדירה פיפ"א את השופט הרביעי כאחראי לשמירה על הסדר באזור הטכני. החל מעונת 2019/2020 יכול שופט המשחק להוציא כרטיס צהוב למאמן הקבוצה היוצא מהשטח הטכני ולאנשי צוות העומדים בשטח בניגוד להנחיות.
