רוברט דניס האריס  הוא עיתונאי, כתב טלוויזיה וסופר אנגלי. האריס כתב ספרים בשלל סוגות ספרותיות.
האריס, יליד נוטינגהאם, גדל במשפחה מהמעמד הנמוך, בבית שאביו, עובד בבית דפוס, שכר מעיריית נוטינגהאם. הוא למד בבית הספר תיכון על שם אדוארד השביעי במלטון מובראי , 1  כתב מחזות וערך את ביטאון בית הספר. האריס למד ספרות אנגלית באוניברסיטת קיימברידג', ובנוסף שימש כנשיא איגוד הדיבייטינג הגדול ביותר באוניברסיטה וכעורך עיתון הסטודנטים "ורסיטי". 2 
לאחר שסיים את לימודי התואר הראשון עבד ב-BBC על נושאי חדשות ואקטואליה במסגרת תוכניות כדוגמת תוכנית התחקירים השבועית "פנורמה" ותוכנית החדשות הלילית "ניוזנייט" . בשנת 1987, בגיל 30, התמנה לעורך המדיני של היומון "האובזרבר".
בתקופה שעבד כעיתונאי כתב מאמרים גם ב"סאנדיי טיימס" וב"דיילי טלגרף".
חרף הצלחתו כעיתונאי, שאיפתו הייתה להיות סופר. את ספרו הראשון, "צורת הרג גבוהה יותר", שהופיע ב-1982 כתב בשיתוף פעולה עם ג'רמי פקסטון. הספר עסק במחקר עובדתי על לוחמה כימית וביולוגית. ספרי עיון נוספים פרי עטו יצאו לאור אחר-כך. "תפסתי 'תך, התקשורת, הממשלה ומשבר פוקלנד" , "בניית ניל קינוק" , "מוכרים את היטלר" , ו"המשרת הטוב והנאמן" .
בשנת 1992 התחיל לכתוב פרוזה. ספרו הראשון היה "ארץ אבות", רומן מתח מתת-סוגת ההיסטוריה האלטרנטיבית. עלילת הספר מתרחשת בגרמניה הנאצית 20 שנה לאחר ניצחון גרמניה במלחמת העולם השנייה ומתבססת על עובדות ואישים אמיתיים. הספר זכה להצלחה מסחרית ונמכר ביותר ממיליון עותקים, ומאז כתב האריס ספרות בדיונית בלבד. שנתיים לאחר שיצא הספר "ארץ אבות" לאור הוא גם עובד לסרט.
גם ספריו הבאים: "אניגמה" - רומן מתח המתרחש על רקע פיצוח מכונת ההצפנה הגרמנית, האניגמה, במלחמת העולם השנייה, ו"ארכנגלסק"  – רומן מתח המתרחש ברוסיה שלאחר מפלת הקומוניזם ומביט לתקופת סטלין, זכו להצלחה בינלאומית רבה. הספר "אניגמה" עובד לסרט שאת תסריטו כתב המחזאי טום סטופארד ושיחקה בו קייט וינסלט, והספר "ארכנגלסק" עובד כסדרה טלוויזיונית ב-BBC ב-2005 והשתתף בו דניאל קרייג שנבחר שנה אחר כך לגלם את דמותו של ג'יימס בונד.
ב-2003 הפנה האריס את תשומת לבו לרומא העתיקה. תחילה פרסם את הרומן ההיסטורי, "פומפיי" שזכה להצלחה בינלאומית, ובשנת 2006 החל לכתוב טרילוגיה על חייו של הנואם הרומי הגדול קיקרו, הספר הראשון בטרילוגיה הוא "אימפריום" שעוסק בקריירה של קיקרו מתחילתה עד הגעתו לקונסולאט שהסיפור מסופר מנקודת מבטו של עבדו טירו.
ב-2007 נטל האריס הפוגה מכתיבת הטרילוגיה וכתב רומן מתח פוליטי המתרחש בימינו. "סופר צללים"  הוא סיפורו של סופר צללים העובד על האוטוביוגרפיה של ראש ממשלת בריטניה הקודם ותואר כרומן מפתח המבוסס על טוני בלייר. 3  האריס עצמו עיבד את הספר לקולנוע, והסרט, "סופר הצללים", בבימויו של רומן פולנסקי ובהשתתפותם של פירס ברוסנן כראש הממשלה לשעבר ויואן מקגרגור כסופר הצללים יצא לאקרנים ב-2010, וזיכה את פולנסקי בפרס הבימוי בפסטיבל ברלין. 4 
באוקטובר 2009 יצא לאור בבריטניה הספר השני בטרילוגיה של קיקרו: לוסטרום .
בספטמבר 2011 יצא לאור ספרו מדד הפחד . האריס עיבד את הספר לתסריט עבור סרט אותו היה אמור לביים פול גרינגראס. 5  הסרט מעולם לא נוצר, וב-5 בפברואר 2020 הוכרז כי אולפני סקיי יעבדו במקום זאת את הרומן לטלוויזיה כסדרה בת 4 פרקים, בכיכובם של ג'וש הארטנט, ליילה פרזד, ארשר עלי וגרגורי מונטל. 6  7  הסדרה הוצגה לראשונה ב-10 בפברואר 2022. 8 
בספטמבר 2012 נודע כי האריס עובד על כתיבת תסריט לסרט חדש עבור רומן פולנסקי הקרוי "D". הסרט מתמקד בפרשת דרייפוס מהמאה ה-19. 9  האריס עיבד את התסריט לספר שיצא לאור באוקטובר 2013 בשם "קצין ומרגל"  והוא מתבסס על סיפורו של ז'ורז' פיקאר שחשף את המרגל האמיתי בפרשת דרייפוס. הסרט, שנקרא בסופו של דבר באותו השם כמו הספר, יצא לאקרנים ב-2019, בוים על ידי רומן פולנסקי ומככבים בו ז'אן דוז'רדן ולואי גארל.
באוקטובר 2015 יצא לאור בבריטניה הספר השלישי בטרילוגיה של קיקרו: דיקטטור .
בספטמבר 2016 יצא לאור ספרו "קונקלווה" , המתאר מהלך של 72 שעות של בחירת אפיפיור דמיוני.
בספטמבר 2017 יצא לאור ספרו "מינכן", מותחן המתרחש במהלך המשא ומתן ועידת מינכן בין היטלר לראש ממשלת בריטניה נוויל צ'מברלין. העלילה מסופרת דרך העיניים של שני עובדי מדינה - האחד גרמני, הרטמן, והשני אנגלי, ליגט, הנפגשים מחדש בוועידת הפסגה הגורלית, שש שנים אחרי שהיו חברים באוניברסיטה.
בספטמבר 2019 יצא לאור ספרו "השינה השנייה" . עלילת הספר מתרחשת בעיירה האנגלית הקטנה אדיקוט סנט ג'ורג בווסקס בשנת 1468  והיא עוקבת אחר המאורעות שעוברים על הכומר, כריסטופר פיירפקס, שנשלח לשם לקבור את הכומר הקודם ואת הסודות שהוא מגלה: על הכומר הקודם, העיירה והחברה בה הם חיים.
בספטמבר 2020 יצא לאור ספרו "V2", מותחן המתרחש בנובמבר 1944 העוקב אחר סיפוריהם המקבילים של רודי גרף, מדען רקטות V-2 גרמני, וקיי קטון-וולש המשרתת בחיל העזר האווירי לנשים.
בספטמבר 2022 יצא לאור ספרו "Act of Oblivion" , המתרחש בשנת 1660 ועוקב אחר ריצ'רד ניילר ממועצת היועצים של המלך שמופקד על מעקב אחר רוצחי המלך צ'ארלס הראשון: אדוארד וילי וויליאם גופה.
נכון לשנת 2019 מתגורר רוברט האריס בסמוך לניוברי  שבברקשייר עם אשתו, הסופרת ג'יל הורנבי. לזוג ארבעה ילדים. ספריו תורגמו ל-37 שפות. 10 
