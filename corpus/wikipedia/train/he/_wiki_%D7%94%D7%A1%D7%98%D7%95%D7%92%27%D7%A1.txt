הסטוג'ס  היא להקת רוק אמריקאית הנחשבת למבשרת מוזיקת הפאנק .
הסטוג'ס בהנהגת הזמר איגי פופ פעלה משנת 1967 ועד לשנת 1974. בתקופה זו הקליטה הלהקה מספר אלבומי אולפן אשר נחשבו פורצי דרך בתחום המוזיקה, על ידי הצליל הגס והאלים שבישר למעשה את סגנון הפאנק שהופיע בסוף שנות ה-70. הופעותיה של הלהקה נחשבו גם הם לאירועים מושכי תשומת לב, וזאת בזכות הופעותיו הבוטות והפרועות של סולן הלהקה איגי פופ, שהופיע לרוב ללא חולצה, התפרע על הבמה וקפץ אל תוך הקהל.
בעקבות סכסוכים פנימיים בין חבריה, התפרקה הלהקה בשנת 1974, וכל אחד מחברי הלהקה פנה לדרכו, כשהבולט מבין החברים, איגי פופ יצא לקריירת סולו מצליחה.
בשנת 2003 שבו חברי הלהקה להופיע בפני קהל, ואף הוציאו אלבום חדש.
איגי פופ הנער ניגן במספר להקות מאזור אן ארבור שבמישיגן ביניהן הפריים מוברס והאיגואנס. איגי ספג השראה שהובילה אותו להקים את הסטוג'ס לאחר שחזה בהופעה של להקת הדלתות באן ארבור.
רון אשטון היה הגיטריסט וסקוט אשטון אחיו היה המתופף. אל האחים הצטרף נגן הבס דייב אלכסנדר. הופעת הבכורה של הלהקה הייתה באוניברסיטת מישיגן בשנת 1967. הסטוג'ס תויגו בכינוי "הסטוג'ס הפסיכדליים" כאשר נגנו עם להקת MC5 בגראנד בולרום שבדטרויט. בהופעה זו איגי צלל לתוך הקהל וספג חבטות מאיש בקהל.
הסטוג'ס במהרה זכו לתדמית פרועה. איגי היה ידוע כמשולהב במיוחד על הבמה. בהופעה אחת אף ניסה לנגן על שואב אבק.
בשנת 1968 הוחתמה הלהקה על ידי Elektra Records ושנה לאחר מכן הוציאה את אלבום הבכורה שלה שנקרא בפשטות The Stooges.
בין שיריה המוכרים של הלהקה: "1969", "I Wanna Be Your Dog", "No Fun", "Loose","T.V. Eye", "Raw Power", "Gimme Danger" ו-"Search and Destroy".
בשנת 2007 לאחר שנים רבות של הפסקת פעילות באולפני הקלטות, שבה הלהקה והוציאה את אלבום האולפן הרביעי של הלהקה "The Weirdness", כמו כן הקליטה הלהקה שיר מחווה "You Better Run", לנגן הבלוז הוותיק ג'וניור קימברוג'. בין השנים 2003-2008 הופיעה הלהקה בכל רחבי העולם. במהלך מסע זה הופיעה הלהקה לראשונה בישראל . מסע ההופעות נקטע מספר פעמים בשל אירועים מצערים שפקדו את הלהקה ובהם גנבת הציוד כולו במונטריאול. בספטמבר הופיעה הלהקה בפעם האחרונה עם רון אשטון שנפטר מהתקף לב בינואר 2009.
בראיון במאי 2009, הכריז פופ כי הוא עומד לשוב ולאחד את חברי הלהקה יחד עם הגיטריסט ג'יימס וויליאמסון ולהופיע עם שירי האלבום Raw Power תחת השם "איגי והסטוג'ס". בדצמבר של אותה שנה, הוכרז כי הלהקה מועמדת להצטרף להיכל התהילה של הרוק במהלך שנת 2010.
