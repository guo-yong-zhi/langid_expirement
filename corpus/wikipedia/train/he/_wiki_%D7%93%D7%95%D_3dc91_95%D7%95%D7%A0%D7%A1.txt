דווייט א. אוונס  הוא פוליטיקאי אמריקאי, המכהן כחבר בית הנבחרים של ארצות הברית מטעם מחוז הקונגרס השלישי של קהיליית פנסילבניה, מאז 2019. בשנים 2016–2019 ייצג אוונס את מחוז הקונגרס השני, אך לקראת בחירות 2018 בארצות הברית הורה בית המשפט העליון של פנסילבניה על שינוי מפת מחוזות הבחירה במדינה.
אוונס נולד בפילדלפיה, וגדל בשכונות ג'רמנטאון ו-וסט אוק ליין שבעיר. הוא למד במכללה הקהילתית של פילדלפיה ובאוניברסיטת לה סאל. לאחר סיום לימודיו הגבוהים, התמקצע אוונס כמורה במחוז בתי הספר של פילדלפיה וכפעיל חברתי בארגון "הליגה האורבנית הלאומית" . בבחירות 1980 נבחר לראשונה אוונס אל בית הנבחרים של פנסילבניה, כנציג מחוז הבחירה ה-203. המחוזף המקיף את שכונת וסט אוק ליין בפילדלפיה, היה ועודנו מעוז מובהק של המפלגה הדמוקרטית הודות לאוכלוסייה האפרו-אמריקאית הגדולה במחוז, המהווה כ-95% ממנו. כתוצאה מכך הוא נבחר מחדש תריסר פעמים נוספות בקלות. ב-1990 מונה ליושב ראש ועדת ההקצבות של בית הנבחרים המדינתי, ומילא תפקיד זה במשך עשרים שנה עד נובמבר 2010. באותה השנה נמנה ברשימת "עשרת האפרו-אמריקאים" המשפיעים ביותר בפילדלפיה, בידי העיתון "The Philadelphia Tribune".
טרם היבחרו אל הקונגרס של ארצות הברית, התמודד אוונס לתפקידים ציבוריים ארבע פעמים ללא הצלחה. בבחירות אמצע הכונה ב-1986 התמודד אל מועמדות המפלגה הדמוקרטית לתפקיד סגן המושל, אך בבחירות המקדימות סיים במקום השלישי. ב-1994 היה אוונס האפרו-אמריקאי הראשון שמתמודד למושל פנסילבניה. בבחירות המקדימות ניצב אוונס בפני לין יקל וסגן המושל מארק סינגל. על אף שזכה לתמיכות ציבוריות מעיתונים אחדים בפנסילבניה, הוא זכה במקום השני עם 22% מקולות הבוחרים. כמו כן, פעמיים התמודד לראשות העיר פילדלפיה. ראשית ב-1999, במירוץ לרשת את אד רנדל, אוונס הגיע למקום החמישי עם 4.7% בלבד בבחירות המקדימות. שנית ב-2007, חרף קביעתו של המושל לשעבר רנדל כי אוונס הוא "המוסמך ביותר" לתפקיד, שוב הגיע למקום החמישי עם 7.82% מהקולות.
בנובמבר 2015, הכריז אוונס על התמודדותו בפריימריז הדמוקרטים לייצוג מחוז הקונגרס השני של פנסילבניה בבית הנבחרים של ארצות הברית. במהפך פוליטי, אוונס ניצח את נציג המחוז המכהן שאקה פאטה  ב-26 באפריל 2016. את ניצחונו בבחירות המקדימות ניתן לזקוף לאחיזתו בשכונת וסט אוק ליין 2 . פאטה התפטר מבית הנבחרים האמריקאי כחודשיים לאחר מכן בעקבות פרשת שחיתות בה היה מעורב 3 .
כתוצאה מכך, בבחירות 2016, התמודד אוונס בשתי מערכות בחירות — בחירות מיוחדות למילוי שארית כהונתו של פאטה, ובחירות רגילות לתקופת כהונה שלמה. אוונס ניצח בשתי מערכות הבחירות והושבע לתפקידו ביום שני, 14 בנובמבר 2016. בכך קיבל אוונס ותק רב יותר מאשר עמיתיו שנבחרו אל בית הנבחרים של ארצות הברית במחזור בחירות זה. מאז 1949 ייצגו את המחוז חברי המפלגה הדמוקרטית, והחל מ-1959 רק חברי קונגרס אפרו-אמריקאים נשלחו אל גבעת הקפיטול מטעם המחוז. באוגוסט 2017, בעקבות עצרת איחוד הימין האמריקאי בשארלוטסוויל, הציג אוונס, ביחד עם חבר הקונגרס אדריאנו אספייאט מניו יורק, חקיקה שקראה לאסור הצבת מונומנטים קונפדרצייונים בשטחים פדרליים 4 .
