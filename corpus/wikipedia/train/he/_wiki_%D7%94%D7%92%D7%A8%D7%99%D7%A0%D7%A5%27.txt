הגרינץ'  הוא סרט קולנוע אמריקאי משנת 2000.
בסרט מככב ג'ים קארי ובבימויו של רון הווארד, והוא מבוסס על ספרו של דוקטור סוס. הסרט זכה בפרס אוסקר על האיפור.
הסרט עוסק בעולם פנטזי המתקיים על פתית שלג. בעולם זה נפגשים הגרינץ', יצור ירקרק ומריר, וסינדי, בת הכפר מישהו-ויל שעל פתית השלג, הנחושה להנחיל לו אושר ושמחת חיים לקראת חג המולד. הגרינץ', אשר סובל מטראומת ילדות לגבי החג, גזר על עצמו גלות מהכפר וחי לבד ללא חברים . סינדי מנסה לפייס את הגרינץ', אך מאמציה לא נושאים פרי והוא הופך למריר יותר. הגרינץ' מחליט שאין זה די להתבודד ולא לחגוג החג - עליו לחרבו, גם עבור אנשי הכפר. לשם כך מחליט הגרינץ' להתגנב לכפר בערב חג המולד ולגנוב כל דבר הקשור לחג, החל בקישוטים וכלה במתנות.
לאחר שגנב את המתנות מאשימים אנשי הכפר את סינדי באשר קרה. זו מזכירה להם כי ניתן לחגוג את חג המולד גם ללא קישוטים ומתנות, והם פוצחים בזמרה. כאשר שומע זאת הגרינץ', ליבו מתמלא בחמלה וחרטה על אשר עשה. לבסוף חוזר הגרינץ' לכפר ומתקבל על ידי אנשיו.
ספרו של דוקטור סוס, עליו מבוסס הסרט, עוסק בעקרונות נוצריים אף שמסרו רחב יותר וניתן לייחסו לתרבות החומרית ולדתות באופן כללי. אי לכך, הספר יצא לאור בישראל רק בשלהי 2018 בתרגומה של לאה נאור, תחת השם "הגרינץ' שגנב את חג המולד". עם זאת, הסרט, אף שעוקב אחר מסריו של הספר ועלילתו עדיין נסובה סביב חג המולד, כן הופץ בישראל, בתקווה כי כוכביו יביאו את הקהל הישראלי לבתי הקולנוע.
