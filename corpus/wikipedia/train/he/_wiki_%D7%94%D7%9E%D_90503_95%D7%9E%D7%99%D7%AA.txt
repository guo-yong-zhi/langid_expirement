המועצה היהודית הדמוקרטית הלאומית  היא קבוצה יהודית בתוך המפלגה הדמוקרטית בארצות הברית, אשר נוסדה ב-1990 ומהווה את "הקול הלאומי של היהודים הדמוקרטים" בארצות הברית בתוך המפלגה הדמוקרטית וכדברי הקבוצה, שמה למטרה את נושא "הפרדת דת ומדינה , יחסי ארצות הברית–ישראל איתנים וחופש הפריון".
מנכ"ל הקבוצה הוא אירה פורמן, אשר טען לא פעם כי הקבוצה "משקפת את הערכים והאספירציות של היהודים האמריקאים. המפלגה הדמוקרטית במיטבה, מגשימה חלק מהנבואה המסורתית שלנו (כיהודים) לעשיית צדק ויצירת עולם טוב יותר". בנושאי פנים, פורמן מדגיש כי היהודים האמריקאים, באופן גורף, מסכימים עם עמדות המפלגה הדמוקרטית (בניגוד למדיניות חוץ חזקה, אותה נוטה לשקף המפלגה הרפובליקנית), ואכן ההיסטוריה של היהודים מצביעה על כך שבאופן מסורתי היהודים מצביעים ברוב גדול של כשני שלישים (ומעלה) למפלגה הדמוקרטית (מלבד הנשיא רונאלד רייגן שזכה ל-39% מהקולות , וג'ורג' בוש הבן שזכה לאחוז דומה בבחירות בשנת 2004. (היו שחשבו שהמועמד הרפובליקני ג'ון מקיין יקבל מספר קרוב לזה של רייגן, אולם בסוף זכה לכ-20% בלבד). 
עם תקציב קטן בהרבה מזה של "קואליציית היהודים הרפובליקנים", קבוצה דומה אשר מייצגת את הקול היהודי בקרב המפלגה הרפובליקנית, ל-NJDC ישנם רק שני משרדים בניו יורק ושיקגו והם מסתמכים הרבה על רשת קשרים פנים-קהילתית בקהילה היהודית, מתנדבים ואימיילים, על מנת להפיץ את המסר שלהם על המועמדים הדמוקרטים שבהם הם תומכים.
המצע של קבוצה זו כולל לדבריהם, "חינוך הבוחר היהודי בדבר השוני בין המועמדים הדמוקרטים לרפובליקנים הרצים למשרות ציבוריות, דרך החדשות וחוברות מדריך לבוחר". לטענתם, "ה-NJDC הפיצה למעלה מ-250,000 חוברות מידע לבתי אב יהודים בסיבובי בחירות האחרונות". כמו כן נאמר מטעם הקבוצה כי מטרתם היא "עדכון מועמדים הרצים למשרה ציבורית בנוגע לצורך להתייחס ולתמוך בנושאים הנוגעים לקהילה היהודית. קידום האידיאלים היהודים והדמוקרטים בגבעת הקפיטול  ובתקשורת הן היהודית והן הארצית". עוד נאמר כי הם "נלחמים באג'נדה של הימין הרדיקלי בכל פינה דרך מחקר ודוחות, קידום תנועות שורשיות, עבודה מול מחוקקים בוושינגטון וחינוך עיתנאים". הם מעודדים, לטענתם, "מעורבות וטיפוח של דור חדש של מנהיגים יהודים דמוקרטים, על ידי הכפלת התוכנית הוושינגטונית, המוצלחת מאוד, להנהגה יהודית צעירה, בערים גדולות נוספות, כולל ניו יורק, בוסטון, לוס אנג'לס קליבלנד ודרום פלורידה". בנוסף הם שמים דגש על "הרחבת המודעות היהודית בנושאי חקיקה קריטיים  דרך פרסומים דו שבועיים ורבעוניים, כמו גם דיוני שולחן עגול ופורומים לדיונים בנושאי פנים הכוללים השתתפות של מנהיגים הן מהרשות המחוקקת והמבצעת".
פרויקט NJDC למנהיגות צעירה החל ב-1998 וגייס מנהיגים יהודים דמוקרטים צעירים. הפרויקט דיווח כיום על כ-1000 יהודים צעירים החברים בפרויקט זה בכל רחבי המדינה.
