Super Meat Boy הוא משחק וידאו עצמאי שעוצב ופותח על ידי אדמונד מקמילן וטומי רפרנס. הוא היורש של משחק הפלאש Meat Boy שפותח על ידי מקמילן וג'ונתן מקנטי באוקטובר 2008. Super Meat Boy שוחרר ל-Xbox 360 דרך שירות ה Xbox Live Arcade באוקטובר 2010, לחלונות הוא שוחרר בנובמבר של אותה שנה. בשנת 2011 שוחררו גרסאות המק והלינוקס של המשחק.
השחקן משחק כ-Meat boy, דמות אדומה בצורת ריבוע, בניסיונו לחלץ את החברה שלו Bandage Girl מידיו של Dr. Fetus שמחזיק בה. המשחקיות מאופיינת על ידי מיומנות בשליטה בתנועת הדמות ובתזמון מדויק תוך כדי שהשחקן צריך לעבור שלל מכשולים.
בשנת 2008, העלו אדמונד מקמילן ומתכנת הפלאש ג'ונת'ן מקאנתי את משחק הדפדפן "Meat Boy" לאתר Newgrounds לאחר תהליך פיתוח של כ-3 שבועות. המשחק זכה למיליוני צפיות ושחקנים. לאחר שמיקרוסופט ונינטנדו פנו למקמילן בבקשה ליצור משחק וידאו לשירותים המקוונים שלהם, הוא החליט להרחיב את המשחק המקורי לחוויה מלאה ומלוטשת יותר. 1  2 
פיתוח המשחק החל בינואר 2009. מקמילן עבד על עיצוב שלבים ועל הגרפיקה ורפרנס כתב את הקוד למשחק ולאחר מכן השתתף בעיצוב השלבים ועל עיצוב חויית התנועה. המוזיקה למשחק נוצרה על ידי דני ברנווסקי שגם חיבר את המוזיקה למשחק המקורי.
Super Meat Boy הוא משחק פלטפורמה שבו השחקן שולט בדמות אדומה קטנה בצורת ריבוע בשם Meat Boy אשר חייב להציל את חברתו Bandage Girl דמות קטנה בצורת ריבוע מכוסה בפלסטרים מהמדען הרשע Dr. Fetus. המשחק מחולק לשבעה פרקים שביחד מכילים יותר מ-300 שלבים. על השחקן להגיע לסופו של כל שלב נקודת הסיום מיוצגת על ידי Bandage Girl ובכל פעם שהוא מגיע אליה Dr. Fetus חוטף אותה והשחקן ממשיך לשלב הבא. על השחקן לחמוק ממגוון רחב של מכשולים לדוגמה פלטפורמות שמתפרקות לאחר ש-Meat Boy דורך עליהן, קרני לייזר שעוקבות אחריו, מסורים עצומים ועוד. השחקן יכול לרוץ ולקפוץ על פלטפורמות, לקפוץ על קירות ולהחליק למטה אם הוא נצמד אליהם. השחקן נדרש לשלוט היטב בתנועה של Meat Boy ולהקפיד על תזמון מדויק כדי לסיים כל שלב, דרגת הקושי של המשחק הושוותה למשחקים מסורתיים כמו Super Mario Bros ו־Ghosts'n Goblins.
Meat Boy הופיע כדמות אורחת בסדרת Bit.Trip וגם במשחק ilomilo.
Super Tofu Boy הוא משחק פלאש סאטירי ששוחרר על ידי PETA בדצמבר 2010 במחאה על דמות המשחק וכדי לקדם טבעונות. זאת אף על פי ש-Meat Boy אינו עשוי מבשר אלא ילד ללא עור. כתגובה בגרסת המחשב ל־Super Meat Boy אפשר לשחק כ־Tufo Boy. במשחק Tufo Boy נראה מדוכא וחלש ואינו יכול לרוץ. בשל מגבלה זו הוא אינו יכול לעבור אף שלב במשחק.
באוגוסט 2014 הכריזו מקמילן ורפרנס על משחק המשך Super Meat Boy: Forever והוא נמצא כרגע בפיתוח לחלונות, טלפונים חכמים ומחשבי לוח.
מהלך הפיתוח וההוצאה לאור של המשחק מתועדים בסרט Indie Game - The Movie שיצא בשנת 2012.
