טבלן בינוני  הוא מין של עוף מים ממשפחת הטבלניים, שמצוי במקווי מים לאורך אירואסיה, אפריקה ובאמריקה הצפונית.
אורכו כ-28 עד 34 ס"מ, מוטת כנפיו היא כ-56 עד 60 ס"מ ומשקלו כ-260 עד 400 גרם. בקיץ ראשו וצווארו של הטבלן שחורים, וציצת אוזניהם צהובה. בחורף הוא פחות בולט: נוצותיו בעיקר לבנות, ועל ראשו יש "כיפה" שחורה. משמעות שמו הלטיני של המין היא "בעל רגליים אחוריות שחור-צוואר".
הטבלן הבינוני מצוי באירופה, מרכז אסיה, אפריקה הדרומית וארצות הברית. תת-המין הצפון-אמריקני נודד בחורף, בדרך כלל אל אזור חוף האוקיינוס הפסיפי. הטבלנים מהאוכלוסייה האירופאית שמצויים באזורים ממוזגים יותר נודדים גם הם בחורף, אל אזור הים התיכון. האוכלוסייה הדרום-אפריקאית יציבה. בישראל הוא חורף נפוץ.
הטבלן הבינוני ניזון בעיקר מדגים, אך גם מפגיות ומסרטנאים. הוא מעדיף בדרך כלל להימלט מסכנה על ידי צלילה למים ולא על ידי תעופה, למרות שהוא יכול להמריא מהמים בקלות.
הטבלן מקנן על גדות מקווי מים, מכיוון שרגליו ממוקמות באחורי גופו והוא אינו הולך טוב. הנקבה מחזרת אחרי הזכר על ידי השמעת קריאות. הנקבה מטילה שתי ביצים, והאפרוחים המפוספסים נישאים לעיתים על גב ההורה.
