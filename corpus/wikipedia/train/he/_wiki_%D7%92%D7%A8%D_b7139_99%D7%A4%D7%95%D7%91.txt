גאורגי  סטאנצ'ב פיליפוב  Станчев Филипов;  13 ביולי 1919, סטחנוב, הרפובליקה הסובייטית הסוציאליסטית האוקראינית – 2 בנובמבר 1994, סופיה, בולגריה) היה פוליטיקאי בולגרי, אשר כיהן כראש ממשלת בולגריה מ-1981 עד ל-1986.
פיליפוב נולד באוקראינה למשפחת מהגרים מבולגריה. ב-1936 שבה משפחתו לבולגריה והתיישבה באזור העיר לובץ'. פיליפוב הצטרף למפלגת הפועלים הבולגרית,  ובמהלך מלחמת העולם השנייה הצטרף לתנועת המחתרת שפעלה נגד הממשלה הפרו-גרמנית בממלכה. ב-1942 נעצר, נשפט ונידון ל-12 שנות מאסר, אותן החל לרצות בכלא המרכזי בלובץ'. ב-9 בספטמבר 1944 התחוללה ברחבי בולגריה הפיכה שהובלה על ידי חזית המולדת הבולגרית וזכתה לגיבוי מהצבא האדום אשר כבש את סופיה. הממשל החדש בראשות קימון גאורגייב התיר את פעילותה של המפלגה הקומוניסטית ופיליפוב שוחרר מהכלא.
לאחר שחרורו מהכלא הועסק פיליפוב כעובד מדינה במשרד התעשייה הבולגרי והתקדם בהדרגה במנגנון המפלגה הקומוניסטית. ב-1951 סיים תואר ראשון בכלכלה ובמסחר באוניברסיטת מוסקבה ולאחר שובו לבולגריה מונה לכהן כחבר ועדת התכנון הארצית. ב-1966 נבחר לאספה הלאומית הבולגרית, מונה על ידי טודור ז'יבקוב לכהן כיושב ראש ועדת יישום הרפורמה הכלכלית במדינה וזכה למעמד שר. ב-1971 נבחר ליושב ראש ועדת התכנון הארצית ולפוליטביורו. פיליפוב נחשב איש אמונו של ז'יבקוב.
ב-1981 מונה לראש ממשלת בולגריה במקום סטאנקו טודורוב, אך ב-1982 איבד את מקומו בפוליטביורו. כהונתו התמקדה ברפורמות כלכליות שעליהן הכריז טודור ז'יבקוב, אך יישומן לא שיפר את המצב הכלכלי במדינה. במרץ 1986 הוחלף פיליפוב בגאורגי אטנסוב וכיהן כשר לתכנון כלכלי בממשלתו, תוך שהוא נבחר מחדש לפוליטביורו. באוגוסט 1987 הגיש פיליפוב לפרלמנט הבולגרי הצעה לרפורמה כלכלית חדשה והיא אושרה ברוב גדול. לאחר הדחתו של ז'יבקוב והתפטרותו של אטנסוב, אולץ גם פיליפוב לפרוש מתפקידו. באפריל 1990 סולק פיליפוב מהמפלגה הסוציאליסטית הבולגרית, שמה החדש של המפלגה הקומוניסטית. ב-14 ביולי 1992 נעצר פיליפוב והואשם בגנבת כספי ציבור. הוא הלך לעולמו ב-1994, בעודו במעצר וטרם תחילת משפטו, והוא בן 75 שנים.
