אן מארי דאף  היא שחקנית אנגלייה, הידועה מתפקידה בתור פיונה גלאגר בסדרה "לגדול בלי בושה" ומתפקידה כאליזבת הראשונה במיני-סדרה "המלכה הבתולה".
דאף נולדה בצ'יזוויק שבמערב לונדון. 1  היא הבת הצעירה מבין שני ילדים של משפחת מהגרים אירית. המשפחה התגוררה בסאות'הול שבלונדון. אן-מארי למדה בבית הספר המקיף "מלו ליין". כבר מגיל צעיר השתתפה דאף בתיאטרון נוער מקומי "Young Argosy" כדי להתגבר על ביישנותה ועד מהרה נשבתה בקסמי הבמה.
כשהייתה בת עשרה הצטרפה לתיאטרון חובבים והחלה לחשוב ברצינות על לימודי משחק. בקשתה הראשונה להרשם לבית ספר למשחק נדחתה. אחרי לימודים נוספים בנושאי קולנוע ותיאטרון, נרשמה בגיל 19 לבית הספר "דרמה סנטר" שבלונדון, ולמדה יחד עם ג'ון סים, אנסטסיה היל, וחברה הטוב פול בטאני.
בשנת 2000 הייתה דאף מועמדת לפרס לורנס אוליבייה, אך תשומת הלב העיקרית הופנתה אליה כשגילמה את פיונה בסדרת הטלוויזיה "לגדול בלי בושה" וכשגילמה את המלכה אליזבת הראשונה במיני-סדרה של ה-BBC משנת 2005 "המלכה הבתולה" בכיכובם של טום הארדי, ג'ואן ויילי וטרה פיצג'רלד. בסרט "נער משום מקום" גילמה דאף את אמו של ג'ון לנון הצעיר, ג'וליה סטנלי. בדרמה הביוגרפית "The Last Station" על שנות חייו האחרונות של הסופר הרוסי לב טולסטוי שיחקה דאף בתפקיד סאשה, בתו המסורה של טולסטוי.
בתיאטרון הרבתה דאף להופיע עם התיאטרון המלכותי הלאומי, בין השאר בהפקה משנת 1996 של הלן אדמונדסון, עיבוד לרומן "מלחמה ושלום" מאת לב טולסטוי. כמו כן שיחקה בווסט אנד של לונדון במחזות "Vassa" ו -"Collected Stories". בתיאטרון הלאומי הופיעה דאף ב-"Collected Stories" במחזה "המלך ליר" ובתפקיד הראשי כז'אן ד'ארק בהפקה של מריאן אליוט למחזה "ז'אן ד'ארק" מאת ג'ורג' ברנרד שו וזכתה לשבחים רבים. 2 
ב-2011 שיחקה דאף בתפקיד אלמה רטנבורי במחזה "Cause Célèbre" מאת טרנס רטיגן בתיאטרון האולד ויק בבימויה של ת'יאה שארוק. 3  ב-2007 הייתה דאף אחת מתשע הנשים שהשתתפו בקמפיין "What's it going to take?" להעלאת המודעות לאלימות במשפחה בבריטניה.
בשנת 2018 שיחקה בסרט "על חוף צ'זיל" בכיכובה של סירשה רונן, הסרט מבוסס על ספר באותו שם מאת איאן מקיואן.
בשנים 2006–2016 הייתה נשואה לשחקן הסקוטי ג'יימס מק'אבוי, שכיכב לצדה בסדרה "לגדול בלי בושה". 4  ב-2010 נולד בנם הבכור, ברנדן מק'אבוי. 5 
