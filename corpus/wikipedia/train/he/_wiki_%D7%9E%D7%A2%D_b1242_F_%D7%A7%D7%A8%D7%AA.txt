מעין קרת  היא דוגמנית, יזמית, מרצה ישראלית ופעילה חברתית למען דימוי גוף בריא.
מעין קרת נולדה בצפת, גדלה בראש פינה, בגיל 15 עברה עם משפחתה לרמת השרון. היא הילדה האמצעית במשפחה בת שלוש אחיות. אמה, דבי, היא אשת חינוך; אביה, מנשה, הוא גנן.
בהיותה בת שש עשרה  קרת עזבה את לימודיה ואת ישראל כדי לעסוק בדוגמנות וחייתה בחו"ל במשך שנתיים, בבירות האופנה מילאנו, ניו יורק ובמשך ארבע שנים בפריז. היא הצטלמה במקומות שונים בעולם: איי קיימן, האיים הקריביים, מאוריציוס, מרוקו, דרום אפריקה, מונגוליה, יפן, תאילנד ועוד.
בראשית הקריירה שלה המראה האדמוני שלה היה באופנה, הדבר הוביל לנסיקתה המהירה. בתקופת שהותה במילאנו, הקמפיין הגדול הראשון שלה, היה לבגדי ההיריון של "פארנטל".
קרת התפרסמה כשסגרה את תצוגותיו של איב סן-לורן, אחרי שנים רבות בהן הוא לקח דוגמנית אחרת. היא עשתה לו קמפיין איפור וכונתה בפי כלי התקשורת המוזה שלו. היא השתתפה בתצוגות אופנה של קרל לגרפלד, ניקול מילר, ז'אן פול גוטייה, דרי ואן נוטן, שאנטל תומאס, עמנואל אונגרו, מריתה ופרנסואה ז'ירבו, מארק ג'ייקובס, יוז'י ימאמוטו, פאקו רבאן, רומאו ג'יג'לי, רוברטו קוואלי, לוליטה למפיקה, קתרין הנט, כריסטיאן לקרואה, פלשו אה-למונז, דונה קארן, רוברטו ורינו וקלווין קליין. היא הצטלמה לכתבות אופנה ושערים למגזינים הבאים: "ווג", "Elle", "דפש מוד", "קוסמופוליטן", "הרפרס בזאר", "סבנטין", "גלאמור", "בלינק" ו"מארי קלייר". בין הצלמים עימם עבדה היו ג'יל בן-סימון, מייקל תומפסון, פטריק דה מרשלייה, ניק נייט ומריו טסטינו. קרת כיכבה בקמפיינים עולמיים רבים, רבים מהם לשיער, בהם ללוריאל, קליירול, טריומף, ג'ודית ליבר, בנטון, פנטן, שוורצקוף, ג'ון פרידה ולקוסט.
בגיל 22  קרת שבה להתגורר בישראל.
בשנים 2003–2004 יצרה כתבה והנחתה, ביחד עם איריס אייזנברג את התוכנית "צעדים ראשונים", בערוץ "טבע הדברים". התוכנית עוסקת בהורות לילדים עד גיל שנה.
ב-2006–2007 הפיקה ביחד עם יואב ודוד גורפינקל את הסרט התיעודי "החנויות של פעם", בבימויו של יואב גורפינקל, לערוץ יס דוקו.
קרת כתבה טורי דעה בעיתונים ובאתרים הארץ, ישראל היום, וואלה!, nrg מעריב ו-ynet.
בשנת 2003 בעקבות מהפך משמעותי בחייה ועזיבת קריירת הדוגמנות הבינלאומית שלה החלה קרת להסתובב בארץ ובעולם ולספר את הסיפור שלה - לחשוף את הקשיים מאחורי תעשיית היופי והזוהר. קרת לקחה על עצמה כשליחות לפנות לנשים ונערות ולנסות לנפץ את התדמית שבה כלואות נשים רבות בעולם שישנו מודל יופי אחד שאליו כולן צריכות להתאים את עצמן ולהשתעבד אליו. קרת שגרירה בכל הקשור לדימוי גוף מאוזן ובהמשך החלה להעביר הרצאות, סדנאות פסיכו-חינוכיות וכתיבת תוכניות התערבות המחזקות נערות ונשים ביחס לגופן. התכנים בהם קרת מתמחה הם: מהפכת היופי הפלורליסטי, סטראוטיפים של נראות המשפיעים עלינו, נשיות בתקשורת ובניית יחסים טובים עם הנראות.
בשנת 2003 ראה אור בהוצאת ידיעות אחרונות ספרה של קרת "הנשים היפות", שמאגד ארבעה עשר מונולוגים של דוגמניות, שחקניות ורקדניות, מהארץ ומהעולם על בעיות אכילה. הספר נותן מבט רחב על תופעה חברתית. קרת חשפה בספר גם את הבעיות אכילה ממנה סבלה בהיותה דוגמנית. מאז שהתפרסם הספר מעין קרת מעבירה הרצאות על דימוי גוף והשלמה עם המראה ברחבי הארץ. היא מרבה להרצות בבתי ספר. עבדה עם גופים, ארגונים ועמותות על העלאת המודעות ובניית קו חם לבנות הסובלות מבעיות אכילה ודימוי גופני נמוך.
בשנת 2013 קרת ייסדה בשותפות עם סמדר גנזי את "המסלול שלך" - מיזם לסדנאות לנערות והרצאות לנשים שמטרתו שינוי תפיסת היופי, אידיאל היופי ודימוי הגוף של כל אחת ואחת. 1 
בשנת 2016 ייסדה קרת באופן עצמאי עסק חברתי-עסקי לשיפור דימוי גוף שנקרא Changing Model הרצאות, סדנאות, הכשרות ותוכניות התערבות ברחבי הארץ וגיוון והרחבת אידיאל היופי. במסגרת זו, פיתחה ערכת קלפים טיפוליים ״מראות״.
בשנת 1999 שיחקה בתפקיד הראשי בסרט הקולנוע "זאיה", בבימויו של יונתן פז. הסרט לא הופץ ונערך שוב בשנת 2016 בשם "מבחן החלב".
בשנת 2000 שיחקה בסרטו של אורון אדר "שחרר את הנסיכה".
ב-2004 שיחקה בסרטו של שמואל קלדרון "תגובה מאוחרת".
בן זוגה של קרת הוא פז הירשמן ומתגוררים בתל אביב. למעין שני בנים מזוגיות קודמת לבמאי יואב גורפינקל.
