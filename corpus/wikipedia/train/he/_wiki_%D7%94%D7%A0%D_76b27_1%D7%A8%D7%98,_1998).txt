הנמלט מת מצחוק  הוא סרט קומדיה סאטירי משנת 1998 שנכתב ובוים על ידי פאט פרופט ובו מככב השחקן לזלי נילסן המגלם דמות המואשמת ברצח שלא ביצעה וכעת נמלטת מהחוק במטרה לתפוס את האשמים האמיתיים. הסרט מהווה פרודיה על הסרט "הנמלט" בכיכובו של האריסון פורד משנת 1993 ועל סרטים נוספים.
בתחילת הסרט, הכנר המפורסם ריאן האריסון מופיע בקונצרט. לאחר הקונצרט, ריאן מגיע למסיבה ובה הוא פוגש את היבינג גודיהו, אדם עשיר והספונסר של מופעיו, את אשתו הפתיינית לורן וכן אישה בשם קאס לייק שהצופים משערים שהיא המאהבת של היבינג.
למחרת לאחר קונצרט נוסף, ריאן מגלה במכוניתו פתק מלורן המפצירה בו לפגוש אותה בביתה. בבית משפחת גודיהו, ריאן נתקל באדם בשם שון לאופרי, שהרג את גודיהו קודם לכן . קרב מתפתח בין השניים ובמהלכו ריאן מגלה שלשון ישנם עין, רגל ויד תותבים. בנוסף, ריאן שומע את שון ואת שותפו המסתורי מדברים על מבצע בשם "היילנדר" וריאן מאבד את הכרתו. כשהוא מתעורר, המשטרה עוצרת אותו בחשד לרצח היבינג גודיהו. במאמציו להוכיח את חפותו, ריאן מצליח לברוח מההסעה לכלא בחסות תאונת דרכים שמתרחשת. לוטננט פרגוס פולס מגיע לזירת התאונה, מגלה שריאן ברח ושולח את אנשיו למצוא את ריאן ולאסור אותו.
ריאן חוזר אל בית משפחת גודיהו ופוגש את קאס, שמנסה לגנוב משהו שמוסתר מאחורי אחד הדיוקנות בבית. קאס מספרת לריאן שהיא יודעת שהוא לא רצח את היבינג ומאמינה שלורן היא הרוצחת, אך מסרבת להעיד על כך במשטרה מכיוון שלורן היא אחותה. קאס נותנת לריאן להסתתר בביתה במטרה לברוח מרודפיו, אך פרגוס מוצא אותו וקאס עצמה מתנהגת בחשדנות. ריאן בורח מקאס ופרגוס וממשיך בחקירתו.
במהלך הסרט ריאן מתחיל לגבש את פתרון התעלומה: הוא זוכר ששון היה הברמן במסיבה שנערכה לכבודו ושהוא קיבל סכום כסף גדול מקאס. בנוסף, ריאן מגלה שקאס מראה התעניינות בגנרל מצבא האומות המאוחדות בשם רוברט מקינטייר. ריאן חוקר את מרפאת הגפיים בה שון רוכש תותבים ומגלה ששון, לורן וקאס מתכננים להתנקש ברוברט מקינטייר. ריאן מצליח לעקוב אחר השלישייה, אך נתפס ובעזרת קאס  מזייף את מותו מול לורן ושון ומצליח לברוח. בשיחה בין השניים לאחר מכן, קאס מתוודה בפני ריאן שהיא חושבת שמקינטייר הוא אביה הביולוגי ושגודיהו נרצח על ידי לורן ושון מכיוון שהוא חשד שלורן היא טרוריסטית ויכל להפריע לתוכניתם.
במהלך פסטיבל סקוטי שבו מקינטייר מתארח, ריאן וקאס מצליחים להציל את חיו של מקינטייר ולברוח משון, לורן וצוות התקיפה שלהם. בקרב שמתחולל, פרגוס וצוותו מגיעים, עוצרים את הטרוריסטים ופרגוס משחרר את ריאן לחופשי ומטהר את שמו. בסצנת הסיום בסרט, ריאן וקאס מפליגים על ספינה  ומקבלים מכה בראשם מגשר נמוך.
הסרט עלה לאקרנים בגרמניה ב-23 ביולי 1998.
האתר Rotten Tomatoes העניק לסרט ציון של 19% טריות על סמך 32 ביקורות. 2 
