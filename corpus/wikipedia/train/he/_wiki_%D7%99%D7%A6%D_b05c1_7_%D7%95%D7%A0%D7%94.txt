הרב יצחק בן אברהם בן יוסף ונה , היה מקובל ופוסק, מגדולי רבני תימן בזמנו 2 .
נולד לרבי אברהם בן יוסף ונה 2  3 . הרב יצחק רצאבי הביא מסורת במשפחת ונה שסיבת שם המשפחה, שמשמעותו בערבית היא "אנחה", היא שאחד מאבותיו של הרב נשבע לערבים כביכול בשם ה' "ואללה" כדי להחמיר על עצמו שלא יאכל מפת גויים כפי שנהגו בתימן, אלא שהיה משנה את מילת השבועה ל"ונה" 4 .
המהרי"ץ כתב עליו: ”ובאשר נכנס ר' אברהם ונה אל צנעא לקנות...  עמו את יצחק בנו ילד. וכאשר ר' יוסף הנזכר הציץ בו כי רוח אלהים בו, ויביאהו אל ביתו  וילבישהו ויאכילהו וישקה וילמדהו דעת והיה לו לרב” . רבי יצחק התגורר בכפר "מעבר", דרומית לצנעא. למד בילדותו בצנעא אצל רבי יוסף עראקי-הכהן. לאחר מכן למד אצל רבי שלמה הכהן בעל ספר "לחם שלמה", שרבי יצחק מרבה להביא בחיבוריו דברים בשמו. ייתכן שלמד גם אצל רבי סעדיה קורח. במקום אחד בספריו, בעניין תפילת הדרך, הוא מזכיר דבר הלכה בשמו של רבי יוחנן מזרחי בעל ספר ה"מזרחי" על הש"ס 5 . רבי יצחק פעל להפצת תורת הקבלה 6 . למחייתו התפרנס מכתיבת ספרי תורה וספרי לימוד 7 . 
בן דורו, הרב שלמה חראזי, מכנה אותו "מאור הגולה הרב המובהק" 8 . מהרי"ץ מזכירו בחיבוריו בלשון ”אדונינו מהר"ר יצחק ונה” . באחת מתשובותיו הוא מזכירו כאחד הסופרים הגדולים, שמי יכול "לחלוק ולפסול מעשיהם חלילה" 9 .
בהקדמת ספרו רכב אלקים הוא כותב: "אנו מודים בעצמנו שאין לנו חכמה ולא תבונה, שאפילו כעמי הארץ של הראשונים אין אנו". ואחר כך הוא כותב שאיננו מחבר אלא "מלקט", אף על פי שהוא עיבד הכול לפי דרכו והבליע בו את דברי עצמו פעמים רבות 10 . 
מסורת בידי צאצאיו היא שהשאיר אחריו שלושה ילדים 11 .
