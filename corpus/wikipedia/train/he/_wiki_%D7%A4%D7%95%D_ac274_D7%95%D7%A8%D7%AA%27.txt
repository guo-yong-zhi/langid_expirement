
פורט וורת'  היא העיר החמישית בגודלה במדינת טקסס שבארצות הברית. שטח העיר 774.1 קמ"ר. כמות התושבים בעיר, נכון ל-2022, היא 935,508, והיא העיר ה-13 בגודלה בארצות הברית.
פורט וורת' ממוקמת בצפון מדינת טקסס, והיא המרכז השני בחשיבותו באגד הערים דאלאס-פורט וורת'-ארלינגטון, הרביעי בגודלו בארצות הברית, שאוכלוסייתו מונה כ-7.5 מיליון תושבים .
בין דאלאס לפורט וורת' נמצא נמל התעופה הבינלאומי דאלאס/פורט וורת'.
ראשיתה של העיר במצודה שהוקמה ב-1849, בימי מלחמת ארצות הברית–מקסיקו, ונקראה על-שם גנרל ויליאם ג'נקינס וורת'. התיישבות אזרחית החלה במקום כמעט מיד, וב-1860 הייתה פורט וורת' לבירת המחוז. הפגיעה בכלכלת הדרום לאחר מלחמת האזרחים האמריקנית לא פסחה על פורט וורת' שהדרדרה ואוכלוסייתה קטנה מאוד, אך בשנות השבעים של המאה ה-19 החלה להתאושש ולצמוח. העיר נעשתה לתחנה חשובה בנתיב הובלת הבקר , כנקודת עצירה לבוקרים וכנקודת משיכה לסוחרי בקר מהמזרח. במקביל התפתחה לצומת מרכזי של תקשורת ותחבורה, כתחנה המזרחית ביותר בקווי רכבת למערב, ושתי המגמות השתלבו בשנות התשעים של המאה ה-19 כאשר נעשתה העיר למרכז חשוב של תעשיית השחיטה ואריזת הבשר, והוקמה בה בורסה לסחר בבקר  שכונתה "וול סטריט של המערב הפרוע".
שרפה שארעה ב-1909 הובילה להקמתו של סכר, שיצר את אגם וורת', ואיפשר אספקת מים סדירה לעיר.
בחלק הראשון של המאה ה-20, לאחר גילוי הנפט בטקסס, נעשתה פורט וורת' לאחד המוקדים העסקיים של ענף הנפט. בתקופת מלחמת העולם השנייה נעשתה גם למרכז חשוב  תעשיית התעופה.
פורט וורת' שוכנת בצפון טקסס, והיא העיר השנייה בגודלה במטרופולין דאלאס-פורת וורת'. שטחה הכולל הוא 904 קמ"ר. היא נמצאת ברום ממוצע של 216 מ' מעל פני הים, בשטח מישורי ברובו.
האקלים הוא אקלים סובטרופי גשום, הקיץ חם ולח והחורף מתון יחסית. הטמפרטורה המרבית בקיץ מגיעה בממוצע ל-35 מעלות צלזיוס בחודש החם ביותר, יולי, והטמפרטורה המינימלית בחודש הקר ביותר, ינואר, היא 1.1 מעלות צלזיוס. כמות המשקעים רבה: בעיר יורדים 863.4 מילימטר של משקעים בממוצע לשנה, אשר יורדים בכל חודשי השנה, ובמיוחד בחודשי האביב והסתיו. העיר מועדת לפגעי טבע רבים: סופות רעמים, סופות ברד, סופות טורנדו, סופות הוריקן ושיטפונות. 1 
בדומה לערים רבות שהתפתחו במהירות לאחר מלחמת העולם השנייה, התחבורה בפורט וורת' נשענת בעיקר על הרכב הפרטי. לפי סקר של מפקד האוכלוסין האמריקני מ-2017, 93.3% מהעובדים בפורט וורת' נסעו לעבודתם ברכב, לעומת 85.3% בכלל ארצות הברית. 2  
את התחבורה הציבורית בעיר וסביבותיה מפעילה חברת טריניטי מטרו, והיא כוללת 40 קווי אוטובוס ושני קווי רכבת קלה, אחד לדאלאס דרך אירווינג ואחד לנמל התעופה הבינלאומי דאלאס/פורט וורת'.
נמל התעופה הבינלאומי דאלאס/פורט וורת' השוכן באמצע הדרך בין הערים הוא אחד העמוסים בעולם. ב-2015 עברו דרכו כ-64 מיליון נוסעים. נוסף עליו פועלים בעיר שלושה שדות תעופה אזרחיים קטנים יותר, בבעלות העיר, ובסיס אווירי של צי ארצות הברית.  
בעיר פועלת תחנת רכבת המשרתת שני קווי רכבות נוסעים של חברת אמטרק - קו "טקסס איגל" משיקגו לסן אנטוניו וקו "הארטלנד פלייר" המחבר את פורט וורת' לאוקלהומה סיטי.
