מילואים היא סדרת טלוויזיה ישראלית, שנוצרה על ידי אורי ובני ברבש, ושודרה בערוץ 2 מטעם הזכיינית רשת בשנים 2005–2007.
הסדרה היא מעין סדרת המשך ליצירתם הטלוויזיונית הקודמת של האחים ברבש "טירונות" 1 . היא עוקבת אחר חוויותיהם הצבאיות של אנשי המילואים, וכן מעניקה פן נוסף במבט על חייהם האזרחיים של דמויות אלו, קשייהם, אהבותיהם, חברויותיהם. במהלך הסדרה, המתרחשת בעת האינתיפאדה השנייה, מגויס בצו 8 גדוד סיור במילואים של חטיבת הצנחנים הסדירה, לטובת תעסוקה מבצעית באיו"ש. אנשי הגדוד, ובראשם המג"ד אביתר, נדרשים לעזוב את שגרת יומם ולהפוך מאזרחים לחיילים. יוצרי הסדרה ניסו להעביר באמצעותה את המתרחש בלב-לִבה של החברה הישראלית בכלל, והמערכת הצבאית בפרט. 
הסדרה זכתה לשבחים ונחלה הצלחה. ב-11 ביולי 2006 שודר הפרק הראשון של העונה השנייה, אך למחרת השידור פרצה מלחמת לבנון השנייה, ועקב רגישות נושא הצבא בעת מלחמה, נדחה שידור המשך העונה לספטמבר 2006.
שיר הנושא של הסדרה הוא "רוחות מלחמה" שכתב, הלחין וביצע רמי קלינשטיין. לשיר צולם קליפ בהשתתפות שחקני הסדרה.
