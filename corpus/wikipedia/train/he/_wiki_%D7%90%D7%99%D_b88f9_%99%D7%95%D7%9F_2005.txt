אירוויזיון 2005 נערך ב-21 במאי 2005. חצי הגמר נערך ב-19 במאי. 10 מתוך 25 המדינות שהשתתפו בחצי הגמר, והשיגו את הניקוד הגבוה ביותר, עלו והצטרפו ל-14 מדינות שכבר העפילו אוטומטית לגמר. שני האירועים הועברו בשידור חי לכל אירופה מאולם "Palace of Sport" שבקייב, ובזמן האירוויזיון היו באולם כ-6000 צופים. באוקראינה קיוו מאוד שהאירוע יעזור להם באופנים שונים, כמו עידוד התיירות והצטרפות עתידית לאיחוד האירופי.
אל התחרות הצטרפו בולגריה ומולדובה והונגריה שלחה נציגות לראשונה מאז 1998. גם לבנון הודיעה כי תשתתף ואפילו בחרה שיר וזמרת, אך פרשה במהלך מרץ לאחר שאיגוד השידור האירופי הבהיר לתחנת הטלוויזיה הלבנונית שחוקי התחרות מחייבים אותה לשדר את השיר הישראלי ולאפשר לצופיה להצביע לו, דבר המנוגד לחוק הלבנוני האוסר בין היתר שידור תוכן ישראלי.
את התחרות הנחתה מנחת הטלוויזיה, מריה אפרוסינינה, יחד עם הדי ג'יי, פאבלו שילקו. כדי ששמותיהם יהיו קליטים יותר כונתה מריה "מאשה", ואילו פאבלו כונה "פאשה" . יחד איתם במהלך המשדר, שידרו מחדר ההמתנה של המבצעים מנצחת השנה שעברה, רוסלנה יחד עם צמד האחים המתאגרפים ויטאלי וולדימיר קליצ'קו.
בתום הקראת הנקודות על ידי כל המדינות המשתתפות, הוכרזה יוון כמנצחת עם 230 נקודות בשיר "My Number One" , שבוצע על ידי הלנה פפאריזו. פפאריזו ייצגה את יוון גם באירוויזיון 2001, כחלק מההרכב Antique, ובו היא הגיעה למקום השלישי. למקום השני, הגיעה לבסוף מלטה עם 192 נקודות בשיר "Angel" , שבוצע על ידי קיארה סירקוזה. למרבה האירוניה, גם סירקוזה כמו פפאריזו ייצגה את מלטה קודם לכן באירוויזיון 1998, שבו היא גם הגיעה למקום השלישי. את החמישייה הראשונה סגרו רומניה, ישראל ולטביה. "4 הגדולות" , סיימו כולן בארבעת המקומות האחרונים.
אלבניה, בוסניה והרצגובינה, קפריסין, צרפת, 
 גרמניה, יוון, מלטה, רוסיה, סרביה ומונטנגרו, ספרד, 
 שוודיה, טורקיה, 
 אוקראינה, בריטניה.
אנדורה, אוסטריה, בלארוס, בלגיה, בולגריה, 
 קרואטיה, דנמרק, אסטוניה, פינלנד, הונגריה, איסלנד, אירלנד, ישראל, לטביה, ליטא, מקדוניה, מולדובה, מונקו, הולנד, נורווגיה, פולין, פורטוגל, רומניה, סלובניה, שווייץ
הגמר התקיים ב-21 במאי 2005
לבחירת השיר שייצג את ישראל באירוויזיון באותה שנה, הודיעה רשות השידור על החזרת הקדם אירוויזיון. הנחיית קדם-אירוויזיון 2005 הופקדה בידי מורן אטיאס ודידי הררי. במהלך המופע שולבו קטעים בביצוע רוסלנה, זוכת אירוויזיון 2004, אשר הגיעה לארץ לשם כך.
14 שרים הוצגו בפני הקהל בבית. השיר נבחר באמצעות 5 צוותי שיפוט אזוריים  ו-5 נקודות שיפוט מטעם הטלמסר, שהתחלקו על פי קידומות מספרי הטלפון. בקדם זכתה שירי מימון עם 116 נקודות . השיר שנבחר היה "השקט שנשאר" שנכתב בידי פיני ארונבייב והולחן בידי פני יחד עם אייל שחר.
עוד לפני האירוויזיון החליטה שירי מימון לשנות את החלק השני של השיר לאנגלית, וכן את שם השיר, שהפך להיות "Time to say goodbye". באירוויזיון עצמו השתתפה ישראל בשלב חצי הגמר, בו סיימה במקום ה-7 ועלתה לגמר. בגמר נאבקה ישראל על הניצחון, כשבתחילת הדרך הובילה ישראל יחד עם שווייץ, כשבין היתר נרשמו 12 הנקודות היחידות לישראל ממונקו. ישראל סיימה במקום ה-4 עם 154 נקודות והצליחה להעפיל אוטומטית לגמר האירוויזיון ב-2006.
לבנון, שמעולם לא נטלה חלק בתחרות, רצתה ליטול חלק לראשונה בתחרות בשנה זו, כאשר הזמרת שנבחרה כנציגתה של המדינה הייתה אלין לחוד עם השיר "Quand tout s'enfuit", שהייתה אמורה להופיע בחצי-הגמר של התחרות. בתחילה, לבנון הודיעה כי היא נאלצת לפרוש מהתחרות עקב אילוצים כספיים, והיא הכחישה את כל הדיווחים התקשורתיים לגבי פרישה עקב בעיות פוליטיות עם ישראל. עם זאת בסופו של דבר לבנון פרשה מסיבות אלו.
