סוזן אלן "זו" לופגרין  היא פוליטיקאית אמריקאית, המכהנת כחברת בית הנבחרים של ארצות הברית מטעם מדינת קליפורניה. בראשית דרכה ייצגה את מחוז הקונגרס ה-16 בשנים 1995–2013, מאז התכנסות הקונגרס ה-113 של ארצות הברית מייצגת את מחוז הקונגרס ה-19. לופגרין היא יושבת ראש ועדת המנהל של בית הנבחרים.
לופגרין נולדה בסן מטאייו  שבקליפורניה, בתם של מרי ויולט, עובדת בקפיטריה בבית ספר, ומילטון ר. לופגרן, נהג משאית לשינוע בירות. סבה היה שוודי. ב-1966 השלימה את לימודיה התיכוניים בתיכון גון שבפאלו אלטו, ובעודה תלמידת תיכון הייתה לופגרין חברה בארגון הפוליטי "Junior State of America". בשנת 1970 קיבלה תואר ראשון מאוניברסיטת סטנפורד, וב-1975 השלימה לימודי תואר שני במשפטים מבית הספר למשפטים של אוניברסיטת סנטה קלרה. לאחר תום לימודיה בסטנפורד, עבדה לופגרין כחברת סגל עבור דון אדוארדס בוועדת המשפט של בית הנבחרים, כאשר הגישה הוועדה סעיפי הדחה נגד הנשיא ריצ'רד ניקסון, בעקבות פרשת ווטרגייט.
בשנת 1978 נישאה לג'ון מרשל קולינס. כאשר שבה לסן חוזה, החלה לופגרין לעבוד במשרד המחוזי של דון אדוארדס, במקביל ללימודיה באוניברסיטת סנטה קלרה. לאחר שנתיים בהן עבדה כשותפה במשרד עורכי הדין לענייני הגירה, נבחרה לופגרין לחברה במועצת המכללה של סן חוזה. לאחר מכן, ב-1981, נבחרה אל מועצת המפקחים של מחוז סנטה קלרה שנציגת מרכז העיר סן חוזה והיישובים הסמוכים לה, ומילאה תפקיד זה במשך 13 שנה.
ב-1994 נכנסה לופגרין לבחירות מקדימות בנות שישה מתמודדים במפלגה הדמוקרטית שהתקיימו במחוז הקונגרס ה-16 של קליפורניה, לאחר שאדוארדס פרש מהחיים הפוליטיים לאחר 32 שנים בקונגרס. המחוז, היה ועודנו מעוז דמוקרטי מובהק, ולכן היה ברור שהמנצח בבחירות המקדימות ייבחר בבחירות הכלליות לנציג השני של המחוז מאז הקמתו בשנת 1963 . כאנדרדוג מוחלט, הצליחה לופגרין לגבור על טום מקנרי, ראש עיריית סן חוזה, בפער של קצת יותר מ-1,100 קולות.
לופגרין היא יו"ר משלחת קליפורניה אל בית הנבחרים, המונה 46 חברים. היא מכהנת כחברה בוועדת המשפט, ויושבת בראש ועדת המשנה לענייני הגירה, אזרחות, פליטים, ביטחון גבולות ומשפט בינלאומי. החל משנת 2009 כיהנה לופגרין כיו"ר ועדת האתיקה של בית הנבחרים, ומילאה תפקיד זה עד 2013. במהלך הליך ההדחה הראשון של נשיא ארצות הברית דונלד טראמפ, נמנתה לופגרין בין שבעת מנהלי בית הנבחרים של משפט ההדחה בסנאט של ארצות הברית 2 .
