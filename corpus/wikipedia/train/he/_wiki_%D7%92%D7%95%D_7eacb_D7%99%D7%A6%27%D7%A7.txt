גורדאן גיריצ'ק  הוא כדורסלן עבר קרואטי, אשר שיחק באופן פעיל בין השנים 1993–2011. ממוצעיו הכוללים לאורך 6 עונותיו ב-NBA הם 9.6 נקודות, 2.5 ריבאונדים ו-1.5 אסיסטים למשחק, ולאורך 8 עונותיו ביורוליג רשם ממוצעים של 14.1 נקודות, 2.6 ריבאונדים ו-1.3 אסיסטים למשחק. 1  2  3 
גיריצ'ק החל את הקריירה המקצועית שלו בשנת 1994, בקבוצת דוברבה זאגרב מליגת העל הקרואטית, ובעונה העוקבת עבר לשחק בציבונה זאגרב אשר השתתפה בליגה הקרואטית ובגביע אירופה לאלופות. בכל 6 עונותיו בקבוצה זכה עמה באליפות הליגה הקרואטית, וב-3 מתוכן זכתה הקבוצה גם בגביע הקרואטי. בעונת 1997/1998 החל לקבל דקות משחק קבועות, ובשתי העונות הבאות היה הקלעי המוביל של קבוצתו, עם ממוצע כולל של 18.3 נקודות למשחק בליגה הקרואטית ו-15.5 נקודות למשחק בגביע אירופה. בעונת 1999/2000 הוביל את קבוצתו לשלב רבע הגמר בטורניר גביע אירופה לאלופות, אך היא הפסידה מול פנאתינאיקוס בתוצאה 0–2.
בקיץ 2001 חתם גיריצ'ק בצסק"א מוסקבה, אשר סיימה את עונת 2001/2002 במקום החמישי בליגה הרוסית, והודחה מהיורוליג בשלב שמינית הגמר. באותה עונה הציג יכולת מצוינת, וסיים כסגן "מלך הסלים" של היורוליג , עם ממוצע של 22.9 נקודות למשחק. 3 
בדראפט ה-NBA  1999 נבחר גיריצ'ק על ידי דאלאס מאבריקס בבחירה ה-40, 4  אולם הוא בחר להמשיך לשחק באירופה. בשנים הבאות הועברו זכויות הדראפט שלו לסן אנטוניו ספרס ולאחר מכן לממפיס גריזליס, אשר החתימה אותו על חוזה לקראת עונת 2002/2003. 5  הקריירה של גיריצ'ק ב-NBA החלה באופן מבטיח ביותר, כאשר קלע 29 נקודות ב-31 דקות כבר במשחק הבכורה שלו, מול המאבריקס. 6  במהלך העונה הפך לשחקן חמישייה קבוע עם הגריזליס, וב-49 משחקיו בקבוצה קלע 11.2 נקודות בממוצע למשחק.
בפברואר 2003, לאחר כחצי עונה בממפיס, הועבר יחד עם דרו גודן בטרייד לאורלנדו מג'יק, בתמורה למייק מילר, ראיין האמפרי ושתי בחירות דראפט עתידיות. 7  ב-27 משחקיו באורלנדו עד לסיום העונה רשם ממוצעים של 14.3 נקודות, 4.8 ריבאונדים ו-2.5 אסיסטים למשחק, ובסיומה נבחר לחמישיית הרוקיז השנייה של העונה.
ב-19 בפברואר 2004, שנה אחת בדיוק לאחר מעברו לאורלנדו, נשלח בטרייד נוסף ליוטה ג'אז בתמורה לדשון סטיבנסון ובחירת דראפט עתידית. 8  ב-12 במרץ 2004 קלע גיריצ'ק שיא קריירה של 33 נקודות במשחק מול פיניקס סאנס. באותה עונה החמיצה יוטה את פלייאוף ה-NBA לראשונה מזה 21 שנים. בעונת 2006/2007 סייע לג'אז להעפיל לגמר האזור המערבי, בו הפסידו מול סן אנטוניו ספרס בתוצאה 1–4. בדצמבר 2007 התעמת עם מאמן יוטה ג'רי סלואן, ובעקבות התקרית הושעה מהקבוצה ולא חזר אליה. 9  כשחקן יוטה השתתף ב-226 משחקים, מתוכם פתח ב-104, ורשם לאורך התקופה ממוצעים של 8.9 נקודות ו-2.1 ריבאונדים למשחק.
כשבוע לאחר העימות עם סלואן הועבר יחד עם בחירת דראפט עתידית לפילדלפיה 76', בתמורה לקייל קורבר. 10  לאחר 12 משחקים בפילדלפיה שוחרר מהקבוצה, וחתם על חוזה בפיניקס סאנס. 11  ב-22 משחקיו בפיניקס עד לסיום עונת 2007/2008 קלע 8.8 נקודות למשחק כשחקן ספסל.
בקיץ 2008 עזב גיריצ'ק את ה-NBA וחזר לאירופה, כאשר חתם על חוזה בקבוצת פנרבחצ'ה הטורקית. 12  בשל פציעה שותף ב-20 משחקים בלבד באותה עונה, ותרם 10.7 נקודות בממוצע למשחק. בעונת 2009/2010 זכה עם פנרבחצ'ה בגביע הטורקי, אך ב-15 במאי 2010 שוחרר מהקבוצה, בטרם זכתה באליפות ליגת העל הטורקית.
בעונת 2010/2011 חזר לשחק עבור ציבונה זאגרב, בה שיחק בצעירותו במשך 6 עונות. בסיום אותה עונה פרש ממשחק, בגיל 34.
בין השנים 1997–2005 שיחק עבור נבחרת קרואטיה בכדורסל, והשתתף עמה בחמישה טורנירי אליפות אירופה רצופים. הישג השיא של הנבחרת לאורך התקופה היה העפלה לשלב רבע הגמר, אליו הגיעה ביורובאסקט 2001 וביורובאסקט 2005. בחמשת הטורנירים השתתף ב-27 משחקים בסך הכול, ורשם ממוצעים כוללים של 11.9 נקודות, 3.4 ריבאונדים ו-1.1 אסיסטים למשחק. 13 
