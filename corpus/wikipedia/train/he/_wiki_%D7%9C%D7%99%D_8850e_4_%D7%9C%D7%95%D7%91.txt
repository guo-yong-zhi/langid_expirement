ליסה אן לוֹב  היא זמרת-יוצרת אמריקאית-יהודייה. היא הגיעה לתודעת הציבור לראשונה בשירה "Stay ", שנכלל בפסקול הסרט "מציאות נושכת". היא הזמרת הראשונה בארצות הברית שהסינגל שלה הגיעה למקום ראשון במצעדים כאשר אין היא חתומה על חוזה הקלטות. חמשת אלבומי הסטודיו כוללים את אלבום הבכורה שלה, אלבום הזהב "Tails", ומועמד הגראמי, אלבום הזהב "Firecracker".
לוב עובדת גם בסרטים, טלוויזיה, דיבוב, תיאטרון והקלטות ילדים. ב-2010 היא השיקה קולקציית משקפיים המבוססת על עיצובים שלה.
ליסה לוב נולדה בבת'סדה, מרילנד למשפחה יהודית. היא גדלה בדאלאס יחד עם אחיה ואחותה, המקושרים אף הם לעולם המוזיקה. כילדה, היא למדה פסנתר, ובהמשך החליפה לגיטרה. במשך התיכון, היא אירחה תוכנית רדיו משלה, בערוץ בית ספר מקומי. היא למדה באוניברסיטת בראון, שם סיימה תואר ראשון בספרות השוואתית ב-1990.
לוב הייתה במערכת יחסים עם דויזל זאפה בין השנים 1998–2004. היא נישאה לרועי הרשקוביץ ב-2009, ולהם שני ילדים - לילה רוז ואמט קולי.
לאחר סיום הלימודים, לוב למדה זמן קצר בבית הספר למוזיקה ברקלי בבוסטון, אך במהרה העתיקה לניו יורק ונכנסה לסצנת המוזיקה. היא הקימה להקה בשם Nine Stories  על שם אוסף הסיפורים של ג'. ד. סלינג'ר. היא גם התחילה להקליט שירים עם חואן פטיניו, מפיק תקליטים שלימים גם נהיה בן זוגה.
כעבור מספר שנים בהן נאבקה לקבל הכרה, התמזל מזלה כשאית'ן הוק, שהיה שכן וחבר, ביקש ממנה להקליט שיר לפסקול אחד מסרטיו - "מציאות נושכת". השיר היה "Stay ", שיצא כסינגל ונסק לראש מצעדי הפופ, דבר שלא קרה קודם לכן עבור אמן ללא חוזה הקלטות. כתוצאה, לוב הוחתמה לחוזה הקלטות, ואף קיבלה מועמדות לפרס גראמי. 
אלבומה הראשון, "Tails", יצא ב-1995, וקיבל מעמד אלבום זהב, כמו גם אלבומה השני מ-1997, "Firecracker", שכלל את הסינגל "I Do". אלבומה השלישי, "Cake and Pie", שיצא ב-2002, לא קודם על ידי חברת התקליטים, אז לוב לקחה את העניינים לידיה - היא קנתה את הזכויות להקלטות המאסטר, והוציאה מחדש את האלבום עם שירים חדשים ושם חדש - "Hello Lisa" - דרך הקלטו ארטמיס. ב-2003 היא הוציאה אלבום ילדים ראשון, שזכה להצלחה ונתן לה כיוון נוסף בקריירה המוזיקלית.
בנוסף להקלטות הסטודיו שלה, לוב השתתפה כאמנית-אורחת באלבומים רבים - מחווה לאוזי אוסבורן, מחווה לשר, ומחווה לשאניה טוויין ביניהם. היא גם תרמה לפסקולי סרטים וסדרות, כולל "לא רק בלונדינית", "Twister", "האנטומיה של גריי" ו"באפי ציידת הערפדים".
בינואר 2004 התחילה סדרת הריאליטי הראשונה של לוב, יחד עם בן זוגה דאז זאפה, "Dweezil & Lisa", בערוץ האוכל. הסדרה עקבה אחרי סיבובי ההופעות של השניים, כאשר בכל מקום הם טעמו מאכלים שונים ומיוחדים. לוב הצהירה שהיא "צמחונית שאוהבת בייקון מדי פעם".
ב-2005, לאחר פרידתה מזאפה, לוב הקליטה תוכנית ריאליטי שנייה, "Number 1 Single", בערוץ E!. הסדרה עסקה במסעה אחר האהבה וההצלחה.
לוב הופיעה בתפקידי אורח במגוון תוכניות, כולל "נני", "MADtv", "אחת שיודעת", "התוכנית של שרה סילברמן", ועוד. היא גם שיחקה במספר סרטי אימה, כולל "ליל האימה", ודיבבה מספר סרטים, כולל "ראגרטס: הסרט".
