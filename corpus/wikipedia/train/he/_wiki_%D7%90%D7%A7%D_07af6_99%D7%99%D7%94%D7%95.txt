דייהו K5/DP51 הוא אקדח חצי אוטומטי בקוטר 9 מ"מ, שפותח על ידי חברת דייהו הדרום קוריאנית, בין השנים 1984 ל-1988.
ייחודו של אקדח דייהו הוא בהיותו בעל מנגנון "פעולה משולשת".
האקדח פותח בחברת דייהו , שפשטה רגל ופורקה. אחר-כך יוצר על ידי חברת S&T Daewoo וכיום מיוצר על ידי S&T Motiv.
האקדח משמש כאקדח שירות של כוחות הביטחון והמשטרה של קוריאה הדרומית ונמכר גם למדינות אחרות.
מיוצרים שני דגמים נוספים וניתן להשיג את האקדח גם בהתאמה לתחמושת 40S&W 1 .
גאוות יצרנית האקדח היא על היותו האקדח הראשון בעולם שיוצר במנגנון "פעולה מהירה", בעוד רוב האקדחים הם בעלי "פעולה יחידה" 2 , או "פעולה כפולה" 3 .
מנגנון הפעולה המהירה של דייהו זכה לכינוי "פעולה משולשת", "פעולה כפולה מהירה", או "פעולה כפולה פלוס+".
המנגנון הייחודי של הפעולה המהירה כולל מערכת קפיצים פנימית, שאינה קיימת באקדחים אחרים, המאפשר לשמוט את הפטיש, כשהאקדח דרוך וכשיש כדור בקנה, כמו ב"פעולה כפולה", אך באופן שלחיצה קצרה וקלה על ההדק, גם תקפיץ את הפטיש השמוט לאחור וגם תשחרר נקירה.
מנגנון זה מאפשר שימוש באקדח כבאקדח בעל "פעולה כפולה", אך באופן שיריית הכדור הראשון תהיה נוחה ומדויקת יותר, כמו באקדח בעל מנגנון "פעולה יחידה".
בנוסף, ניתן גם להשתמש באקדח זה מבלי לשמוט את הפטיש, כאקדח בעל מנגנון "פעולה יחידה" רגיל.
גוף האקדח והמחלק עשויים סגסוגת אלומיניום 7075-T6. הקנה והכוונות עשויים פלדת מוליבדן  4 .
