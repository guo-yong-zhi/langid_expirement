אנסל בנג'מין קיז  היה תזונאי, פיזיולוג וביולוג אמריקאי שנודע במחקריו בנוגע לתזונה והשפעתה על הבריאות. במחקריו מצא כי יש קשר בין התזונה ומחלות קרדיו-וסקולריות וכי יש לקדם את התזונה אותה כינה "התזונה הים-תיכונית". שמו נקשר גם ביצירת המנות K שהיוו בשנת 1944 מנות המזון היומיות שסופקו לכוחות הנחתים של בעלות הברית.
אנסל קיז נולד בשנת 1904 בקולורדו ספרינגס כבנם של בנג'מין פיוס קיז  וקרולין אמה לבית צ'ייני , אחותו של שחקן הקולנוע המפורסם לון צ'ייני. הוריו היו צעירים ללא השכלה פורמלית רחבה. בשנת 1906 עברה המשפחה לסן פרנסיסקו. בגיל שנתיים חווה קיז את רעידת האדמה הקשה של שנת 1906, בה נהרס בית הדפוס של אביו. כעבור זמן קצר עברו בני קיז לגור בברקלי הסמוכה. עוד מילדותו גילה סקרנות לעניינים מדעיים, בגיל 8 לרגל יום הולדתו ניסה לאלחש זבוב באמצעות כלורופורם ובטעות הרדים את עצמו. הפסיכולוג לואיס טרמן, ממציא מבחן סטנפורד-בינה זיהה בו אחד מ-1528 התלמידים המחוננים במשכל גבוה במיוחד אותם חקר באוניברסיטת סטנפורד. בנעוריו עזב קיז במפתיע את לימודי התיכון כדי לעבוד בתפקידים לא שגרתיים כגורף גואנו של עטלפים באריזונה, "powder monkey" - מוביל חומרי נפץ במכרה בקולורדו, חוטב עצים וכנער סיפון באונייה. בסופו של דבר חזר ללימודים ובשנת 1922 התקבל לאוניברסיטת ברקלי שם החל ללמוד כימיה אך לא שבע נחת ושוב לקח פסק זמן כדי לעבוד כמתדלק על אוניית "S.S. President Wilson " . כשחזר לבסוף לאוניברסיטה החליף מסלול ועד שנת 1925 למד לתואר ראשון בכלכלה ובמדעי המדינה. בשלוש השנים הבאות סיים תואר שני בזואולוגיה. לאחר מכן עבר קורס לניהול בחברת וולוורת' והתמחה במכון סקריפס לאוקיינוגרפיה בלה ג'ולה, קליפורניה. בשנת 1930 סיים את עבודת הדוקטורט שלו בביולוגיה ובאוקיינוגרפיה ובעזרת מלגה מטעם המועצה הלאומית למחקר השתלם במשך שנתיים במעבדה הזואו-פיזיולוגית של אוגוסט קרוג בקופנהגן בירת דנמרק. בתקופה זו ערך מחקרים על הפיזיולוגיה של הדגים ופרסם מאמרים מדעיים רבים בתחום זה.
בשנים 1936-1934 לימד באוניברסיטת הרווארד ובשנת 1936 סיים דוקטורט שני בפיזיולוגיה באוניברסיטת קיימברידג' שבאנגליה. החל משנת 1937 באוניברסיטת מינסוטה, כאן אף הקים מעבדה להיגיינה פיזיולוגית, אותה ניהל החל משנת 1939 ועד פרישתו לגמלאות בשנת 1975.
בערוב ימיו השתקע באיטליה על החוף של אזור צ'ילנטו , ביישוב הדייגים פיופי , המשתייך לכפר פוליקה . שם עקב אחרי הרגלי האכילה של התושבים ומצא בהם אישור נוסף לתורתו, לפיה התזונה הים תיכונית תורמת לבריאות משופרת.
בשנות ה-1940 אחרי שהתפרסם בבדיקות הדם שערך לעצמו בהרי האנדים כדי לקבוע את תגובת הגוף לאוויר בגבהים שונים, נתבקש קיז על ידי משרד ההגנה האמריקאי לפתח מנות קרב לצנחנים שלחמו במלחמת העולם השנייה. אז המציא קיז את מנת K המפורסמת שנקראה לפי שמו וחולקה למאות אלפי חיילים של ארצות הברית בזמן המלחמה. על אף התלונות רבות על גודלן המוגבל, מנות קרב אלו עוררו לפעמים גם תגובות חיוביות, כמו אלו של 25 חיילים שנקלעו עם מטוסם 10 ימים במי האוקיינוס השקט הדרומי עם 25 מנות K וארבעה ליטר מי שתייה בלבד.
קיז התרשם מהידיעות לפיהן אנשי עסקים אמריקאים, שנחשבו כאנשים שזכו בתזונה טובה, סבלו משיעורים גבוהים של מחלות לב. לעומת זאת באירופה שלאחר מלחמת העולם השנייה שיעורי מחלות הלב וכלי הדם ירדו בצורה חדה בעקבות צמצום אספקת המזון. קיז שיער כי קיימת התאמה בין רמות הכולסטרול בדם לנטייה למחלות לב וכלי דם ויזם מחקר בקרב אנשי העסקים במינסוטה, מחקר פרוספקטיבי ראשון מסוגו בתחום מחלות הלב וכלי הדם 1 . במפגש מומחים בארגון הבריאות העולמית בז'נבה, הציג קיז בביטחון רב וגילוי לב את הנחתו לגבי הקשר בין המזון עתיר השומן למחלות הלב 2 . המחקר הראשון שנראה כי תמך בהשערתו נערך בנאפולי. לאחר שצפה בדרום איטליה בנתונים על השיעור הגבוה ביותר של בני מאה בעולם, שיער קיז כי תזונה ים תיכונית הדלה בשומן שמקורו מן החי מגנה מפני מחלות לב, בעוד שתזונה עשירה בשומנים שמקורם מן החי מובילה למחלות לב. הממצאים במחקר זה, שנודע בהמשך כמחקר שבע הארצות, נראו תומכים בהתאמה רבה בין רמת כולסטרול גבוהה בדם לתמותה ממחלת לב כלילית בקבוצות אוכלוסייה ובפרטים 3  4 . כתוצאה ממחקר זה, בשנת 1956 הופיעו נציגי האיגוד הקרדיולוגים האמריקאים בתוכניות טלוויזיה במטרה ליידע את הציבור כי תזונה עתירת חמאה, בשר חזיר ובקר וביצים עלולה לגרום למחלת לב כלילית. בנסיבות אלה המליץ הממשל האמריקאי על אימוץ תזונה דלת שומנים על מנת למנוע מחלות לב. קיז הסיק כי השומנים הרוויים שבחלב ובבשר אחראים לתופעות מזיקות בעוד שלשומנים בלתי רוויים הנמצאים בשמנים הצמחיים השפעות מיטיבות. מסר זה נשמט מתשומת הלב הציבורית למשך כעשרים שנה, החל משנת 1985 לערך, כאשר כל השומנים התזונתיים נחשבו ללא בריאים בהתבסס על ההשערה כי כל השומנים במזון גורמים להשמנת יתר ולסרטן 5 .
בינואר 1961, המגזין האמריקאי "טיים" הקדיש לו את עטיפת גיליונו.
סקירה שיטתית ומטא-אנליזה שנערכו בשנת 2015 במסגרת Cochrane Collaboration, ארגון המקדם רפואה מבוססת ראיות, מצאו שהפחתת שומנים רוויים בתזונה הפחיתה את הסיכון למחלות לב וכלי דם מסקנת הסקירה הייתה כי "יש להמשיך בייעוץ בנוגע לסגנון החיים לכל בעלי הסיכון למחלת לב וכלי דם ולקבוצות האוכלוסייה בעלות סיכון נמוך, תוך המלצה להפחתה מתמדת בתזונה של השומנים הרוויים והחלפתם החלקית בשומנים בלתי רוויים" 6 . סקירה שיטתית של Cochrane משנת 2013 עם מטא אנליזה של מחקרים כפילי סמיות מצאה שלתזונה הים תיכונית השפעות מיטיבות מסוימות על גורמי הסיכון למחלות לב וכלי דם, אולם יש צורך במחקרים נוספים 7 .
מחקר שבע הארצות ביקש להשוות את הרגלי התזונה בארצות שונות לפי בחירתו. המחקר מצוטט תכופות כמאשש את ההשערה לגבי נזקי התזונה השומנית. נמצא כי תוצאותיו הוטו על ידי בחירת הארצות שבהן נערך. בנוסף, השוואת אוכלוסיות שונות נחשבת סוגיה מן המסובכות ביותר באפידמיולוגיה.
עם כל הבעייתיות שבו, "מחקר שבע המדינות" של קיז נחשב לאבן דרך בחקר הרגלי התזונה ותרם להכרת התזונה הקרויה "ים תיכונית" בקרב הקהל הרחב 8 .
קיז הלך לעולמו במינאפוליס בשנת 2004, חודשיים לפני שמלאו לו 101 שנה. הוא היה פעיל מבחינה אינטלקטואלית עד גיל 97 8 .
אנסל קיז היה נשוי למרגרט אשר נפטרה בגיל 97 בשנת 2006. לזוג נולדו שלושה ילדים.
