ערים של נייר  הוא רומן נעורים משנת 2008, מאת הסופר האמריקאי ג'ון גרין.
הספר עוסק ברומנטיקה, קומדיה ומסתורין. הוא מספר על נער בשם קוונטין ג'ייקובסון, המכונה קיוּ, אשר נשבה בקסמיה של מרגו, שכנתו, ובמהלך הסיפור יוצא במסע חיפושים אחריה.
הספר יצא לאור ב-16 באוקטובר 2008, וראה אור בתרגום לעברית בישראל בפברואר 2015 על ידי הוצאת ידיעות אחרונות, הכורסא.
הספר הגיע למקום החמישי ברשימת רבי המכר של הניו יורק טיימס לספרי ילדים, וזכה בפרס אדגר לשנת 2009 עבור רומן הנוער הטוב ביותר. ב-24 ביולי 2015 יצא בארצות הברית הסרט "ערים של נייר", המבוסס על הספר, וזכה להצלחה רבה.
גיבור הסיפור הוא קווינטין ג'ייקובסון, המכונה קיו. קיו מאוהב בשכנתו מרגו מאז שהוא ילד קטן. באחד הלילות מרגו מופיעה בחלונו, והם עוברים יחד מסע נקמות מטורף. זמן קצר לאחר מכן, מרגו נעלמת ואף אחד לא יודע היכן היא נמצאת. יחד עם שני חבריו הטובים וחברה של מרגו , הם יוצאים למסע מלא עליות ומורדות בחיפוש אחרי מרגו דרך הרמזים שהיא השאירה אחריה.
