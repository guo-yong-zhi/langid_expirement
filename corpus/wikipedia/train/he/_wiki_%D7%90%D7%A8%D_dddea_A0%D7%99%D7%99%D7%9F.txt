ארנסט בורגניין (באנגלית: Ernest Borgnine, בעברית הוא נקרא גם ארנסט בורגנין)  24 בינואר 1917 - 8 ביולי 2012) היה שחקן קולנוע אמריקאי, שהשתתף בכ-190 תפקידי קולנוע וטלוויזיה. הוא זכור ממשחקו בסרטים "תחנת זברה אינה עונה", לפי ספרו של אליסטר מקלין, ו-"12 הנועזים", ובמיוחד מדמותו של קווינטון מקייל מסדרת הטלוויזיה "הצי של מקייל". 
על משחקו בסרט "מרטי" משנת 1955 זכה בורגניין בפרס אוסקר, בפרס גלובוס הזהב ובפרס באפט"א. בשנת 2009 הוענק לו פרס מפעל חיים בפסטיבל הסרטים הבינלאומי ברוד איילנד על השתתפותו בסרטים "מעתה ועד עולם", "מרטי", "12 הנועזים" ו"צוות ללא שליטה".
ארנסט בורגניין נולד כארמס אפרון בורנינו בהאמדן, קונטיקט למהגרים איטלקים, קרלו בורגנינו ואנה בוזלי. הוריו התגרשו כשהיה בן שנתיים. אמו עברה לגור עמו באיטליה, אך לאחר חמש שנים חזרה לארצות הברית, וארנסט החל את לימודיו.
לאחר סיום בית ספר תיכון הצטרף בורגניין לשורות הצי האמריקאי בשנת 1935, ושוחרר ב-1941, אך בעקבות פרוץ מלחמת העולם השנייה התגייס מחדש ושירת כתותחן בצי עד שנת 1945. במהלך שירותו הצבאי זכה במדליית שירות ההגנה האמריקאי, במדליית המערכה האמריקאית, במדליית הניצחון במלחמת העולם השנייה ועוד. בשנת 2004 זכה בדרגת כבוד של נגד מתקדם בצי האמריקאי לאות הוקרה על שירותו ועל תמיכתו הרבה במלחי הצי ומשפחותיהם בעולם כולו.
בשנת 1951 עבר להתגורר בלוס אנג'לס, קליפורניה, לאחר שסיים בית ספר למשחק בעיירת מולדתו.
במקביל לתפקידים מגוונים בסרטי קולנוע, לצד כוכבי עבר כקירק דאגלס, מקסימיליאן של ולי ואן-קליף, בורגניין השתתף גם בסדרות טלוויזיה כגון "הצי של מקייל" ו"זאב מעופף", וכן בשלושה המשכונים טלוויזיוניים ל-"12 הנועזים", וכמו כן בהופעות אורח בסדרות "בית קטן בערבה", "ג'אג", "ווקר" ופרק סיום הסדרה "ER".
בינואר 2011 הוענק לו פרס גילדת שחקני המסך על מפעל חיים.
היה נשוי חמש פעמים. אחת מנשותיו הייתה הזמרת את'ל מרמן. לבורגניין שלושה ילדים משתי נשים.
בורגניין נפטר בגיל 95 1 . הוא החזיק בדרגה ה-33 בנוסח הסקוטי של הבונים החופשיים.
