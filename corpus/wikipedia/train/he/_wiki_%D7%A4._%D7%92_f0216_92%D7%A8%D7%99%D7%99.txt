פליקס גארי גריי  הוא במאי קולנוע אפרו-אמריקאי.
גריי נולד בעיר ניו יורק שבארצות הברית וגדל בהיילנד פארק שבאילינוי, הוא אחיינו של השחקן האמריקאי פילל לואיס 1 .
גריי ביים יותר מ-30 וידאו קליפים עבור מוזיקאים כמו אייס קיוב, קווין לטיפה, TLC וד"ר דרה, על עבודות אלו הוא זכה במספר פרסים. הוא עזב את הקולג' בצפון קליפורניה, בו למד, על מנת להתקדם להפקות קולנועיות גדולות יותר.
בשנת 1995 יצא סרטו הראשון של גריי, "יום שישי", בו שיתף פעולה עם הראפר אייס קיוב, שנה לאחר מכן יצא סרטו השני "Set It Off" עם ג'יידה פינקט סמית'. סרטו השלישי, "המתווך", יצא ב-1998, ותקציבו, 50 מיליון דולר, הוא אולי התקציב הגבוה ביותר שניתן אי פעם לסרטו של במאי אפרו-אמריקאי. הסרט הוכתר כסרט הטוב ביותר בפסטיבל הסרטים "אקפולקו".
סרטו המצליח ביותר של גריי עד היום הוא "הג'וב האיטלקי" משנת 2003. בסרט שיחקו מארק וולברג, שרליז ת'רון ואדוארד נורטון, והוא הרוויח כ-176,070,171 דולר. על הסרט זכה גריי בפרס הבמאי הטוב ביותר ב"פסטיבל הסרטים האמריקאי השחור".
סרטים נוספים של גריי כוללים את "אדם לגזרים" ואת דרמת הפשע "להיות מגניב". סרטו "אזרח שומר חוק" בכיכובם של זוכה פרס האוסקר ג'יימי פוקס ושל ג'רארד באטלר, הופץ ב-16 באוקטובר 2009. הסרט "היישר מקומפטון", שבוים על ידי גריי והופץ באוגוסט 2015, הוא סרט ביוגרפי העוסק בקורות להקת הראפ N.W.A. גריי ביים את הסרט "מהיר ועצבני 8" שהופץ באפריל 2017, שהצלחתו הפכה אותו לסרט המצליח ביותר שבוים בידי אפרו-אמריקאי.
