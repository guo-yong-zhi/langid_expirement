אולטימייט מארוול הוא חותם של חוברות קומיקס בהוצאת מארוול קומיקס, שלוקח דמויות פופולריות של חברת מארוול, ומציג להן היסטוריה שונה, שמתאימה יותר לשנות האלפיים. בין גיבורי-העל להן יצאה גרסת אולטימייט נמנים ספיידרמן, אקס-מן, האוונג'רס, קפטן אמריקה, תור, איירון מן, הוקאיי, הענק הירוק, וולברין, ארבעת המופלאים, דרדוויל ואלקטרה. לדמויות יש סיפורי מקור חדשים, מה שמשחרר אותן מסיפורי רקע ישנים השייכים לגרסאותיהן המקוריות ביקום מארוול. היקום בו מתרחשים הכותרים נקרא "ארץ-1610".
יקום אולטימייט החל בהרצה בשנת 2000 עם פרסומו של הכותר "אולטימייט ספיידרמן", כאשר שנה לאחר מכן פורסמה הראשונה בסדרת חוברות "אולטימייט אקס-מן", בשנת 2002 פורסמה הראשונה בחוברות "אולטימייטס"  ולבסוף בשנת 2004 פורסמה הראשונה בסדרת החוברות "אולטימייט ארבעת המופלאים". גרסאות הגיבורים ביקום זה פועלים מחוץ להמשכיות "ארץ-616" הרגילה, ואינם מתקשרים עם הדמויות הרגילות של החברה.
הסיפורים והדמויות של אולטימייט מארוול עודכנו מחדש כדי לשקף את ההבדל בין ההמשכיות המרכזית להמשכיות העבר, שנוצרה ברובה בשנות ה-60 ושנות ה-70 של המאה ה-20. כך למשל, אולטימייט ספיידרמן מקבל את כוחותיו מעכביש מהונדס גנטית במקום עכביש רדיואקטיבי, והאלטר אגו שלו - פיטר פארקר - הוא מנהל אתר אינטרנט במקום צלם עיתונות עבור מערכת העיתון "הדיילי ביוגל". אספקט נוסף של חוברות אולטימייט מארוול הוא בגרסאותיהן הצעירות של רבים מגיבורי-העל.
בין הכותבים התורמים מכישרונם לקו החוברות נמנים בריאן מייקל בנדיס, ג'ף לואב, אורסון סקוט קארד, ג'יי מייקל סטרזינסקי, דיימון לינדלוף, וורן אליס ומארק מילר. חותם אולטימייט מארוול כולו אותחל מחדש בשנת 2009 מיד לאחר סיום אירועי "אולטימטום", ונקרא כעת "אולטימייט קומיקס". באוגוסט 2011, חברת מארוול אתחלה את חותם אולטימייט פעם נוספת, עם סיום קשת הסיפור "מותו של ספיידרמן", הפעם תחת השם "אולטימייט קומיקס: יקום נולד מחדש" ואז אותחל מחדש ב-2014 לאחר אירועי "הסיכוי האחרון של האולטימייטס" אולטימייט מארוול עכשיו!
לאחר 15 שנים שבהן היה קיים החותם, יקום אולטימייט מארוול הגיע לקיצו כאשר התנגש עם יקום מארוול באירועי מלחמות סודיות של שנת 2015. אולם, הכותב בריאן מייקל בנדיס קבע במיני-סדרה "אנשי העכביש 2" משנת 2017 כי יקום אולטימייט עדיין קיים.
