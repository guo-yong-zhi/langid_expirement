הבית המעופף  היא סדרת אנימה יפנית בת 52 פרקים שנוצרה בשיתוף בין רשת הטלוויזיה הנוצרית CBN בארצות הברית וחברת ההפקות היפנית טאטסונוקו לטלוויזיה בשנת 1982. בישראל הסדרה שודרה בערוץ המזרח התיכון בדיבוב לאנגלית עם כתוביות בערבית, בתחילה בשנות השמונים ובשידורים חוזרים לאורך כל השנים.
הסדרה נוצרה בעקבות ההצלחה של הסדרה סופרבוק, והראתה באופן כרונולוגי את האירועים מתוך ספר הברית החדשה.
הסדרה מתחילה כאשר שלושה ילדים משחקים מחבואים ביער, כאשר אחד הילדים, ג'סטין קייסי, מסיים לספור ומתחיל לחפש את ידידיו אנג'לה וקורקי רוברטס.
בעודו ג'סטין מחפש אחר חבריו ביער, מתחילה סערה. ג'סטין מצליח לאתר את שני ידידיו לפני שהגשם מתחיל לרדת, והשלושה מחפשים יחד מחסה מהגשם. לבסוף הם מוצאים בית אשר ממוקם בתוך היער, אותו הילדים לא ראו מעולם בעבר. לאחר שאף אחד אינו פותח לילדים את הדלת, הילדים נכנסים לבית. במבט ראשון נראה כי הבית נטוש, עד אשר הם מגלים רובוט בשם SIR  ואת הבעלים של הבית, פרופסור האמפרי באמבל אשר מציג בפני הילדים את יצירתו הגדולה ביותר, מכונת זמן. בעודם בתוך הבית, פרופסור באמבל מנסה לגרום למכונת הזמן לפעול בעזרת הטסת עפיפון הקשור לבית אשר גורם למכת הברק לשלוח את כל הבית לעבר. מכת הברק משפיעה גם על אישיותו של SIR. הילדים והפרופסור אינם מבינים בהתחלה עד כמה רחוק הבית חזר בזמן בשל טעות בחישוב של פרופסור באמבל אשר העבירה אותם 2,000 שנה אחורה בזמן ובמימד לארץ ישראל לתקופת הברית החדשה. במהלך הסדרה הילדים לקחו חלק באירועים מתוך ספר הברית החדשה ופגשו את ישו.
