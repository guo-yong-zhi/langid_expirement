לאנאסה  הייתה נסיכת סיציליה, בתו של אגתוקלס. מלכת אפירוס, ומאוחר יותר מלכת מוקדון.
על ילדותה לא ידוע דבר. אביה היה אגתוקלס, טיראן העיר סירקוסאי בסיציליה. סביב שנת 295 לפנה"ס, היא נישאה לפירוס הראשון מלך אפירוס, והביאה לו כנדוניה את קורקירה. 1  אביה ליווה אותה בעצמו בדרכה אל אפירוס, ואף ניצל את ההזדמנות כדי להשתלט על קרוטון. 2  היא ילדה לפירוס שני בנים, אלכסנדר והלנוס. מאוחר יותר כבש פירוס חלקים גדולים מסיציליה, ומתוקף נישואיו חפץ להפוך את הלנוס למלך סיציליה. 3  עם זאת, הוא נאלץ לעזוב את האי כלעומת שבא.
במהרה לאנאסה מאסה בבעלה בשל מנהגיו המופקרים ובשל כך שהתייחס יותר לנשותיו האחרות. היא נמלטה מאפירוס אל קורקירה, ושם יצרה קשר עם דמטריוס פוליורקטס מלך מוקדון. דמטריוס נודע כאיש הנאה ביותר ביוון, והיה אויב מושבע של פירוס. לאנאסה הציעה לדמטריוס את ידה, וכנדוניה היא הציעה את קורקירה. 4  דמטריוס לא התמהמה במתן תשובה חיובית להצעה והפליג לקורקירה. קורקירה יכולה הייתה להיות עבורו בסיס ימי ממנו יצא להתקפות הן על האיטולים והן על פירוס. בדרכם למוקדון, הם עברו באתונה. עם כניסתם לעיר, נערכה עבורם תהלוכה מפוארת, בה הושוו דמטריוס לדיוניסוס, ולאנאסה לאלה דמטר. התהלוכה החגיגית כללה ריקודים לפני מרכבתם, פיזור זרי פרחים בדרכם, שתיית יין, והעלאת קטורת כפי שהיה מקובל בפסטיבלים של דיוניסוס. במהלך התהלוכה, חובר לכבוד דמטריוס ההמנון "אבר גבר". 5 
דמטריוס השאיר חיל מצב בקורקירה, ואז חזר אל מוקדון. גורלה של לאנאסה לא ידוע.
