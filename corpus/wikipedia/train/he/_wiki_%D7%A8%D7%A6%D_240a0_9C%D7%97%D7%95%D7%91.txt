רצח הנערה שקד שלחוב הוא רצח על רקע פלילי שאירע ב-20 ביולי 2003 באשקלון, 1  בו נורתה בראשה שקד שלחוב, בת 16, עקב טעות בזיהוי, כאשר נקלעה לחיסול חשבונות בין עבריינים. העבריינים מאיר ז'אנו, ישראל גנון ודוד צפיר תכננו לחסל את העבריין שלום דומרני, שעימו היו מסוכסכים וחשבו בטעות כי דומרני נמצא ברכב שבו נסעה שלחוב. הרצח הכה בתדהמה את הציבור ואת המשטרה, מכיוון ששלחוב הייתה הנרצחת הבלתי מעורבת הראשונה במלחמת כנופיות הפשע. 2 
הרקע לרצח הוא סכסוך בעסקי הכרייה הלא חוקית בחולות אשקלון. מישל ז'אנו ואחיו יגאל, וישראל גנון ואחיו מאיר עמדו בראש עסקי הכרייה הלא חוקית. דומרני דרש לקבל חלק מהרווחים, ובשלב מסוים היחסים בין דומרני לז'אנו התדרדרו ונפתחה מלחמת כנופיות בין הצדדים. 3  בינואר 2003 חוסל על ידי רעולי פנים מאיר גנון, אחיו של ישראל. האצבע הופנתה כלפי דומרני, וז'אנו וגנון ביקשו לנקום על הרצח ולחסל את דומרני, אך עקב טעות בזיהוי רצחו את שלחוב. 4  יגאל ז'אנו, אחיו של מישל, חוסל בספטמבר 2004 כתוצאה מפיצוץ ברכבו. 5 
ב-20 ביולי 2003 הצטיידו ז'אנו וגנון ברובה גליל לצורך חיסולו של דומרני. הם הכינו מארב, ובמקביל צוות נוסף עקב אחר דומרני ודיווח על תנועותיו. בסמוך לשעה 22:30 דיווח הצוות כי הבחין בדומרני נוהג ברכב מסוג סוזוקי, יחד עם שלושה מחבריו. הם דיווחו על כך לז'אנו וגנון. שני העבריינים נסעו לכיוון העיר אשקלון, לצורך חיסולו של דומרני. בזמן שעשו את דרכם לאזור החיסול המתוכנן, נהג רכב הסוזוקי, יניב רווח, הוריד מהרכב את דומרני וחבריו ואסף את ידידתו שקד שלחוב, וחברתה דנית שמש.  
כאשר הבחינו ז'אנו וגנון ברכב הסוזוקי, הם נצמדו אליו ותוך כדי נסיעה ירה גנון צרור יריות לעבר רכב הסוזוקי. הירי כוון למושב הרכב שלצד הנהג בו אמור היה לשבת דומרני, אך בפועל ישבה בו שלחוב. חלונות הרכב היו כהים כך שהם לא יכלו לזהות מראש את מטרת הירי. כל יושבי הרכב נפגעו מהירי. שלחוב, שישבה ליד הנהג, נפגעה מכדור שפגע בראשה. היא נפצעה באורח אנוש ומתה מפצעיה בבית החולים ברזילי. נהג הרכב וחברתה של שלחוב נורו בכתף, ונפגעו באורח קל עד בינוני. 6  לאחר הירי ירדו ז'אנו וגנון מהרכב וראו שדומרני לא נמצא ברכב. הם הבינו את הטעות וברחו משם בנסיעה מהירה. 7 
לאחר הרצח הוטל צו איסור פרסום על מרבית פרטי הפרשה. פריצת הדרך הראשונה בחקירה הייתה באוקטובר 2003. באותה העת יניב רווח, נהג רכב הסוזוקי הותקף ונחטף על ידי ז'נו, גנון וצפיר, וזאת מכיוון שהם חששו שהוא יקשור אותם לרצח. המשטרה עקבה אחרי החשודים והצליחה לסכל את החטיפה. נגד ז'אנו וגנון הוגש כתב אישום על חטיפה ולאחר מכן הם החלו לרצות את עונש המאסר. 8  2  פריצת הדרך השנייה התרחשה בתחילת שנת 2004, כאשר העבריין ירון סנקר נעצר בנתב"ג במהלך ניסיון הימלטות מהארץ. סנקר קשר את ז'אנו וגנון לרצח. ביולי 2004 הודיעה המשטרה על פענוח הרצח, לאחר שהוגש כתב אישום נגד החשודים ברצח, ז'אנו וגנון. 9 
במסגרת כתב האישום, שהוגש בבית המשפט המחוזי בבאר שבע הואשמו ז'אנו וגנון גם בניסיון רצח חברו של דומרני, שי בן אמו, כחודש וחצי לפני רצח שלחוב, במהלך ניסיון לחסל את דומרני בבית מגוריו. 7   
במסיבת העיתונאים שהתקיימה בעקבות הפענוח, אמר משה קראדי, מפקד מחוז דרום, זמן קצר לפני שנכנס לתפקידו כמפכ"ל: "בניגוד למקרים אחרים, הרוצחים לא התגאו במעשיהם ונקשר קשר שתיקה סביבו - מה שהקשה על החוקרים". 2 
עקב הלכת קינזי, המשפט נעצר למשך שנתיים, כיוון שעל פי הלכה זו, ירון סנקר לא יכל להעיד במשפט הרצח של שלחוב עד לסיום משפטו. בעקבות עתירה של מדינת ישראל, שהוגשה בגלל חשש שהנאשמים ישוחררו עקב עינוי דין, עתירה בה לקחו חלק הוריה של שלחוב, בוטלה באוקטובר 2006 הלכת קינזי. 10  11  בעקבות ביטול הלכה זו חודש המשפט. בפברואר 2007 קבע בית המשפט העליון כי עקב הסחבת במשפט, שנבעה מהלכת קינזי, לא ניתן להאריך יותר את מעצרם של הנאשמים והם ישוחררו למעצר בית, מכיוון שזכותם לחירות גוברת על מסוכנותם. 12  פרקליטות המדינה ערערה על ההחלטה, אך הערעור לא התקבל. 13  
הנאשמים ברצח, מאיר ז'אנו וישראל גנון, זוכו מחמת הספק בבית המשפט המחוזי בשנת 2009, לאחר שבית המשפט קבע כי עדותו של סנקר אינה די אמינה וכי לא הוצגו מספיק ראיות מצד התביעה כדי שניתן יהיה להרשיע את ז'אנו וגנון. 14  דוד צפיר, שהואשם בקשירת קשר לביצוע פשע וניסיון רצח, שוחרר עקב חוסר ראיות. אולם לאחר ערעור שהוגש לבית המשפט העליון, הורשעו ב-2010 ז'אנו וגנון ונגזר עליהם מאסר עולם. במרץ 2011 ניתן גזר הדין; ז'אנו וגאנו נידונו למאסר עולם ועוד 15 שנה, ונקבע כי הם יפצו את בני משפחת שלחוב בסכום של 258 אלף שקלים. 15   
ב-2015, סנקר, הנידון לשני מאסרי עולם לאחר שהורשע ברצח כפול בהוד השרון, הציע למדינה עסקה במסגרתה ימסור מידע על נהג רכב המילוט שהוביל את הרוצחים, נהג שזהותו לא ידועה והוא לא נתפס עד היום, וזאת בתמורה להפחתה של לפחות מחצית מעונשו. 16 
לאחר הזיכוי, נפלו הוריה של שלחוב קורבן לסחיטת כספים במרמה על ידי מיכאל זרגורוב, נוכל המוכר למשטרה, שטען שבידיו ראיות שיובילו להפללת הרוצחים. 17  אביה של שלחוב, אמיר, הביע כעס על כך שהמדינה לא מכירה במשפחתו כנפגעת טרור: "מה ההבדל ביני, שאיבדתי בת חפה מפשע במלחמה של עבריינים, לבין משפחה שאיבדה את יקירה בפיגוע לאומני?". הוא הוסיף כי בכוונתו לפנות לרשויות כדי לקבל הכרה כזאת. 2 
