אוטו הרמן קאהן  היה בנקאי, נדבן, אספן אמנות ומצנט יהודי-אמריקאי ממוצא גרמני.
קאהן נולד בעיר מנהיים שבגרמניה, אחד משמונת ילדיהם של אמה וברנרד קאהן. אביו, שהיה אף הוא יליד העיר, נמלט לארצות הברית לאחר מהפכת 1848 ואף קיבל אזרחות אמריקאית, אך שב לגרמניה. אף על פי שרצה להיות מוזיקאי, ייעד אותו אביו לקריירה של בנקאי ובגיל 17 הוצב כפקיד בסניף בנק בקרלסרוהה. לאחר שלוש שנים בתפקיד שירת שנה בחיל ההוסארים הקיסרי. ב-1888 עבר לסניף הלונדוני של דויטשה בנק והתקדם במהירות. כעבור חמש שנים היה לאזרח בריטי. ב-1893 עבר לניו יורק בעקבות משרה שהוצעה לו שם. שלוש שנים מאוחר יותר נשא לאישה את אדי וולף , שאביה, אברהם וולף, היה שותף בבנק Kuhn, Loeb & Co. קאהן ויתר על אזרחותו הבריטית, קיבל על עצמו אזרחות אמריקאית 1 , והחל לעבוד בבנק זה.
צמרת הבנק הייתה קשורה בקשרים אישיים, חתנו של מייסד הבנק, סלומון לוב , היה יעקב שיף, ובין עמיתיו של קאהן נמנו פאול ורבורג ופליקס ורבורג. אף על פי שהיה רק בן 30 קנה את אמונו של מנהל חברת הרכבות יוניון פסיפיק וסייע במימון ובייעוץ כלכלי לחברה. הבנתו העמוקה בתחום הרכבות הובילה אותו לייעץ פיננסית לחברות נוספות בתחום. כן יזם וניהל ב-1906 את הנפקת איגרות החוב של פנסילבניה בבורסה של פריז, ההנפקה הראשונה של נייר ערך אמריקאי באירופה.
ב-2 בנובמבר 1925 הופיע דיוקנו על שער הטיים מגזין 2 .
בשנת 1933 העיד בפני ועדת הסנאט לחקר קריסת הבורסה ב-1929 וסנגר על תפקידם החיובי והחיוני של הבנקים הפרטיים הגדולים.
קאהן, שסבל שנים רבות מטרשת עורקים ואנגינה פקטוריס נפטר מהתקף לב 3  ונקבר בלונג איילנד 4 .
ב-1913 רכש קאהן מאנדרו קרנגי שטח באפר איסט סייד במנהטן עליו הקים בית מידות בן 80 חדרים , בסגנון פאלאצו מתקופת הרנסאנס האיטלקי. את הבית עיטר במבחר יצירות אמנות, בהן ציורים מאת סנדרו בוטיצ'לי. קאהן אירח בארמונו קונצרטים בהשתתפות אנריקו קארוזו, ג'ורג' גרשווין ואחרים.
ב-1919 רכש אחוזה בת 443 אקר  בלונג איילנד, עליה הקים טירה בת 127 חדרים בשטח בנוי של 10,100 מ"ר, לה קרא Oheka Castle , המעון הפרטי השני בגדלו בארצות הברית . תכנון הנוף בוצע על ידי האחים אולמסטד, בניו של מעצב הנופים הנודע, פרדריק לו אולמסטד. האחוזה כללה מגרש גולף, חווה חקלאית, מנחת פרטי ועוד.
לאחר מותו של קאהן שימשה האחוזה כמתקן אימוני רדיו ואקדמיה צבאית. בראשית העשור הראשון של המאה ה-21 נפתח במקום בית מלון ומרכז כנסים, לאחר שיפוצים נרחבים ולאחר שהיה נטוש כ-30 שנה.
בשל אהבתו לאמנות ולמוזיקה בפרט תרם קאהן מהונו לסיוע ותמיכה במוזיקאים כג'ורג' גרשווין, ארטורו טוסקניני, הארט קריין ורבים אחרים. במהלך מלחמת העולם הראשונה סייע לז'אק קופו להפעיל את התיאטרון הצרפתי שלו בניו יורק. בהובלתו סייע בנק .Kuhn, Loeb & Co רבות לתעשיית הקולנוע הצומחת של הוליווד. היה חבר מועצת המנהלים של המטרופוליטן אופרה, של המכון הטכנולוגי של מסצ'וסטס ושל אוניברסיטת ראטגרס.
