כסף פיאט  הוא סוג של מטבע שאינו מגובה בסחורה כלשהי כגון זהב או כסף. הוא בדרך כלל מוגדר על ידי הממשלה המנפיקה כהילך חוקי. לאורך ההיסטוריה, כסף פיאט הונפק  על ידי בנקים מקומיים ומוסדות אחרים. בעידן המודרני, כסף פיאט מונהג בדרך כלל על ידי רגולציה ממשלתית. במקום בו המטבע המקומי הוא כסף פיאט, משתמשים במושג "מטבע פיאט".
מקורו של כסף פיאט הוא בסין של המאה ה-11, בתקופה בה שלטו שושלת מינג ושושלת יואן.
באופן מסורתי, הכסף שאינו פיאט היה עשוי ממטבעות של מתכות יקרות או שהיה המחאה כלשהי הצמודה לערך המתכות. במלחמות שונות בארצות הברית היה מחסור במתכות, בין השאר כי שילמו בהן כדי לקנות נשק או שיצקו מהן נשק ודברים אחרים. כך נעשה מעבר לכסף נייר, שבתחילה היה בולי דואר ואיגרות חוב ממשלתיות. אולם עד סוף מלחמת העולם השנייה לא היה זה כסף פיאט רשמי כפי שהוא היום.
בשנת 1944 נחתם בארצות הברית הסכם ברטון-וודס, שהצמיד בין המטבעות העולמיים לדולר האמריקאי ובין הדולר לבין זהב. ב-1971 לחמה ארצות הברית במלחמת וייטנאם, ולצורך מימון המלחמה ביצעה הדפסת דולרים ללא גיבוי זהב. בשנה זו נשיא ארצות הברית דאז, ריצ'רד ניקסון, ביטל חד-צדדית את הסכם ברטון-וודס וכך ביטל את הצמדת המטבעות לזהב. מאז מרבית המטבעות בעולם הם מטבעות פיאט, כולל הדולר והאירו.
