גנדאם  הוא זיכיון אנימה מדע בדיוני צבאי שנוצר בידי חברת Sunrise היפנית ומתמקד ברובוטים ענקיים, או מֶכה - שהם למעשה חליפות שריון מתניידות שנקראות גנדאם. הזיכיון החל ב-7 באפריל 1979 עם תחילת שידורה של סדרת המקור Mobile Suit Gundam, סדרת טלוויזיה שהגדירה את ז'אנר האנימה של רובוטים אמיתיים בכך שהציגה רובוטים ענקיים על רקע מיליטריסטי. הפופולריות הרבה שצברה הסדרה והמוצרים שנמכרו בעקבותיה הובילו ליצירתו של זיכיון הכולל סדרות המשך, סרטי מקבץ , סרטי אנימציה באורך מלא, חוברות מאנגה, רומנים גרפיים ומשחקי מחשב.
זיכיון גנדאם הוא מהארוכים ביותר ששודרו, ונכון לתחילת 2017 הניב רווחים של למעלה מ-78 מיליארד ין, עם מוצרים כחוברות מאנגה, מודלים להרכבה ומארזי DVD. 1 
גנדאם פותח בידי מעצב המכה והאנימטור יושיוקי טומינו וקבוצת יוצרים ואנימטורים מחברת Sunrise המזוהים בשם "הג'ימה יטאטה". שלבים מוקדמים של ההפקה הביאו מספר אזכורים למילה "חופש"  בגנדאמים ובכלי המלחמה השונים. קבוצת יטאטה שילבה את המילה האנגלית GUN  עם סיומת המילה האנגלית "חופש" DOM ויצרה את הלחם המילים Gundom, אותו טומינו שינה למונח GUNDAM, בכך הציע כי גנדאם מציין כוח שמחזיק ברשותו רובה ואשר חזק דיו להדוף אויבים כשם שסכר בולם שיטפונות.
הגנדאמים אינם רובוטים בעלי בינה מלאכותית, אלא כלי רכב ממונעים דמויי אדם, הנשלטים מתא הטייס באזור הטורסו בידי טייס אנושי, כאשר מצלמה הממוקמת בראש הרובוט משדרת את זווית הראייה לצגים המצויים בתא הטייס ומאפשרת לטייס לקלוט את העולם מסביבו.
הסדרה המקורית נחשבת לחלוצית בתת-ז'אנר הרובוטים האמיתיים של אנימת המכה. שלא כמו ז'אנר הסופר-רובוטים, סדרת גנדאם ניסתה לחקות את המציאות בעיצובי הרובוטים וכלי הנשק המתוארים בה, אשר מתכלים והאנרגיה בהם אוזלת. הטכנולוגיה היא מעשית ומבוססת הן על מדע קיים כמו נקודות לגראנז' וגלילו של אוניל כסביבת מחיה, והן על מדע שניתן להסבר קביל ואשר מצריך קיומם של אלמנטים מדע בדיוניים לצורך פעילותו, כמו פיזיקת מינקובסקי - פיזיקה בדיונית בסדרות של תקופת המאה האוניברסלית המדמה התקדמות טכנולוגית בנשק חלקיקים, טכנולוגיה גרעינית ואמצעי מיגון.
חידוש נוסף מתבטא בכך, שהסדרות החדשות במחציתה הראשונה של המאה ה-21 הביאו את המוכר מסדרות גנדאם הישנות תוך שימוש בגרפיקת תלת־ממד מעודכנת ואנימציה חלקה, בדומה לסדרות אנימה אחרות כדוגמת הסדרה Ghost In The Shell: Stand Alone Complex והדבר בא לידי ביטוי גם במוזיקת ה-J-Pop היפנית הקצבית.
סדרת Gundam Wing, שיצאה בשנת 1995, זכתה להצלחה רבה מחוץ לגבולות יפן, והיא הייתה הראשונה מבין סדרות גנדאם השונות שהוחלט לדובב אותה לשפה האנגלית. בהמשך, דובבו לאנגלית גם סדרות Gundam Seed, Gundam Seed Destiny, ו-Gundam 00.
מרבית סדרות האנימציה של גנדאם, במיוחד המוקדמות שבהן, מתרחשות בתקופת זמן שנודעת בשם "המאה האוניברסלית". סדרות מאוחרות יותר מתרחשות בתקופות זמן חלופיות. אף על פי שהרבה סיפורי גנדאם חדשים נכתבים ביקום חלופי ותקופות זמן משלהם , סיפורי המאה האוניברסלית ממשיכים להיות פופולריים ביותר. תקופת זמן זו ביססה את הזיכיון כולו והניחה את הסטנדרט למדע בדיוני קשה בסדרות האנימה היפנית.
באמצע שנות ה-80 החלה בשידור סדרת ספין אוף של גנדאם בשם SD Gundam , אשר מתמקדת יותר בקומדיה ובהרפתקאות ומציגה מודלים מוקטנים ומעוותים של רובוטי הגנדאם. זאת ועוד, סדרות כגון Model Suit Gunpla Builders Beginning G ו-Gundam Build Fighters מתרחשות בזמנים מודרניים ומשתמשות במודלים להרכבה של הגנדאמים כאלמנטים עלילתיים.
העלילה העיקרית לכל התקופות בסדרות גנדאם השונות עוסקת במלחמה עקובה מדם שפורצת בין מושבות חלל בתוך גבולות מערכת השמש לבין כדור הארץ, כאשר במרכז הניצים ניצבות מספר דמויות מפתח משני המחנות. עיקר הנושאים שהוצגו בסדרות כללו פוליטיקה, פילוסופיה, אידיאליזם ופציפיזם.
הסיפור עצמו עוקב אחר רגשות הדמויות, אשר בדרך כלל מושלכות לתוך הקונפליקט ללא אפשרות בחירה, ואשר ניצבות בפני מוות, השמדה, והיעדרה של אנושיות כתוצאה מהמלחמה. חוץ מכמה יוצאים מן הכלל בעלילות משנה, אין גיבורים ונבלים; לכולם יש מניעים, שגיאות, ומעלות משלהם.
זיכיון גנדאם מכיל גם ויכוחים בנושאים פילוסופיים ובאידיאלים פוליטיים. בולט בו החיפוש אחר מהותה של המלחמה והצורך בה, חזון פציפיסטי, והתפתחות מתמשכת של האנושות. אלה הם הנושאים המוצגים בסדרה כנקודות לוויכוח בין הדמות הראשית לבין יריבו לכל אורכו של העימות.
רוב הסיפורים בנויים כדרמות של התבגרות, כאשר הדמות הראשית  ורוב אישיותם, השקפת עולמם ודרכי פעולתם של צוות המשתתפים משתנים באופן דרמטי לפי הדרך בה האירועים סביבם מתפתחים, מה שהופך את העלילה למציאותית יותר. וזאת בניגוד לסדרות סופר-רובוטים מוקדמות , שבהם הגיבורים והצוות מתפקדים בדרך כלל בצורה צפויה, כאשר אין להם כל קשר בין פרק לפרק. כמה מהדמויות בסדרות גנדאם השונות משיגות את מטרתן, כמה מתקשחות עקב המלחמה, וכמה אפילו מחליפות צד .
לסדרות השונות יש דרכים משלהן לשמור על המראה המסורתי של רובוט הגנדאם, וקיימים מספר מאפיינים בלעדיים המשותפים לכל הגנדאמים מלבד שמם.
החליפה הניידת הידועה בשם גנדאם היא למעשה מעטפת שריון של שלד חיצוני בצורה דמוית אנוש ופנים בעלות עיניים המבזיקות כשהיחידה מופעלת. צורת הסנטר של הרובוט היא קבועה, ושני פתחים של כונסי אוויר מצויים משני צידי הראש. הצבעים השכיח לגנדאמים הם לבן, אדום, כחול ולעיתים צהוב כאשר בכל סדרה באשר היא, לפחות לגנדאם אחד - בדרך כלל זה שמוטס בידי גיבור הסיפור - יהיה טורסו כחול וזרועות וראש לבנים. מערך התקשורת של הגנדאם בנוי בצורת V על ראשו, וברוב המקרים צבוע בצהוב/זהב. רוב הגנדאמים נושאים מוטת כנפיים גדולה ומכנית על גבם, המשתנה מסדרה לסדרה ויכולה להכיל מערך נשק מסיבי.
לבסוף, יחידת הגנדאם מחזיקה בביצועים עילאיים יותר מכל יתר היחידות לתקופתה.
כל סדרות גנדאם למעט "גנדאם 00"  מתרחשות בתקופת זמן בדיונית אשר מתחילה לאחר אסון קיצוני או רצף של אירועים דרמטיים. הרקע משתנה ככל שהסיפור מתקדם, ונע בין כדור הארץ, החלל, תחנות חלל, הירח ולעיתים גם כוכבי לכת בהליכי הארצה.
לפחות שלוש תקופות זמן נושאות מספרים המייצגים את השנה בה הסדרה עלתה לשידור: Mobile Suit Gundam מתרחשת ב"מאה אוניברסלית 0079", כאשר הסדרה עלתה לשידור ב-1979; Mobile Suit Gundam Wing מתרחשת ב"לאחר התיישבות 195", כאשר הסדרה עלתה לשידור ב-1995; הסרט Mobile Suit Gundam F91 נעשה בשנת 1991; ואילו Gundam Reconguista in G מתרחשת במאת רג'ילד 1014, כאשר הסדרה עלתה לשידור ב-2014.
עיבודי מאנגה ורומנים גרפיים לסדרות גנדאם פורסמו בשפה האנגלית באמריקה הצפונית בידי מספר חברות הוצאה לאור כדוגמת Viz Media, Del Ray Manga ו-Tokyopop, ובסינגפור בידי חברת Chuang Yi.
זיכיון גנדאם הביא להשקתם של כ-80 משחקי מחשב לפלטפורמות הארקייד, Microsoft Windows ולקונסולות המשחקים, כאשר כמה מהם הציגו דמויות אשר לא הופיעו בעיבודי המדיה השונים. כמה מהמשחקים היוו השראה בעצמם למוצרי ספין אוף כרומנים גרפיים ומאנגה. מרבית המשחקים, למעט Dynasty Warriors: Gundam, שווקו ביפן בלבד.
זיכיון גנדאם הפך ברבות השנים לאייקון תרבותי ביפן, 2  ונחשב אף בתור המסע בין כוכבים שלה. 3  מבחינה שיווקית, זיכיון גנדאם מקיף כתשעה יקומים בדיוניים ומורכב מכתריסר סדרות טלוויזיה, מעל לעשרים סרטי אנימציה באורך מלא ומעשרות נובלות וחוברות מאנגה. חברת Bandai Namco, הקניין הרוחני של הזיכיון, מדורגת במקום השני ברשימת יצרני הצעצועים המובילים בעולם, 4  ומוצרי גנדאם מהווים כעשרים אחוזים מנתח המכירות של החברה, שהרוויחה למעלה מ-54.5 מיליארד ין בשנה. עד לשנות ה-2000, הפופולריות הרבה של גנדאם עזרה ליצירתם של מאות ערכות מודלים להרכבה, כאשר כ-350 מיליון יחידות נמכרו מתוכם.
הרקע המדעי שתואר באופן כה מציאותי בעולם גנדאם השפיע גם על התחום. שם הזיכיון - גנדאם - היה שם הקוד לפרויקט של כוחות ההגנה של יפן לפיתוח מערכת קרב פרסונלית. 5  מגזין יפני בשם "טכנובאן" התייחס לשימושים המדעיים השונים שבסדרת האנימה עם פיתוחם של שני מחקרים ברי ימינו: ב-18 ביולי 2007, הציגה פרופסור דייבה ניומן ממחלקת האסטרונאוטיקה של המכון הטכנולוגי של מסצ'וסטס חליפת חלל ביולוגית בדומה לזו המוצגת בסדרת האנימה. 6  בנוסף, ב-14 בפברואר 2008 העלתה סוכנות החלל נאס"א את האפשרות לתחילתו של מחקר לפיתוח טיל תרמי-גרעיני 7  . כמו כן, רובוטי הזיכיון שימשו לצורך קידום כוחות ההצלה ומכבי אש.
מאות מודלים של גנדאם יצאו לשיווק, הבנויים לרוב מפלסטיק אך גם משרף, פוליסטירן בהזרקת פלסטיק וציפוי מתכתי . איכויותיהם משתנות מערכות צעצועים לילדים למודלים לאספנים ותצוגת ירידים וכנסי חובבים. קנה המידה השכיח שלהם הוא 1:35,   1:48,  1:60,  1:100, או 1:144. מודלים פרסומיים בגודל 1:6 ו-1:12 משווקים לחנויות לממכר דגמים ואינם זמינים למכירה. מודלים אלה - הידועים ביפן כ-Gunpla  מגיעים לרוב בערכות הרכבה המיועדות לחיתוך ומחולקות לפי צבעי החלקים, אם כי יש מורכבים מהם המגיעים ללא צבע מוכן מראש ודורשים צביעה פרטנית יותר.
"גנדאם פרונט טוקיו" הוא מוזיאון המציג מגוון רחב של מידע ותצוגות של רובוטי הגנדאם, והוא מכיל אוסף נרחב של כאלף מודלים. לרגל חגיגות 30 שנים לזיכיון גנדאם, נבנה מודל בגודל אמיתי של גנדאם מדגם RX-78-2 מהסדרה המקורית והוצג באי אודאיבה שביפן עד לפירוקו במרץ 2017. 8  9  10  בשנת 2011 הוצגו חלקיו של הפסל בתצוגה פומבית שמטרתה נועדה לאסוף מגבית תרומות לרעידת האדמה והצונמי בסנדאי . במקומו נבנה מודל מסדרת "גנדאם חד-קרן". 11  בשנת 2012 הוצג גינון אמנותי של רובוט הגנדאם לצד תצוגת המודל בגודל אמיתי, המורכב מעשרות אלפי בגוניות, חרציות וציניות במטרה לתמוך בתנועה הירוקה. 12 
חברת Bandai, המחזיקה ברישיון הקנייני למוצרי גנדאם, משווקת מגוון רחב של מוצרי גנדאם. חברות אחרות משווקות מוצרים לא רשמיים כמו צעצועים, מודלים וחולצות. המוצרים כוללים בין היתר אקשן פיגרס  וערכות מודל מורכבות יותר של הגנדאמים בגדלים שונים. לכל סדרה יש אקשן פיגרס ומודלים משלה, ברמת איכות Master Grade ו-High Grade. ליין האקשן פיגרס הנודע ביותר הוא סדרת Gundam Fix, הכולל רובוטים מסדרות האנימה, מהמאנגה ומהרומנים הגרפיים בגרסאות מתכת יוקרתיות. בנוסף לגרסאות ה-Master Grade ו-High Grade, חברת Bandai השיקה ליין מודלים חדש בשנת 2010 לרגל 30 שנים לקיומו של הזיכיון. ליין זה - Real Grade Gundams - שילב את המבנה הפנימי המורכב והפרטני של גרסאות ה-Master Grade עם הפרדת צבעים באיכות גבוהה יותר, מה שהפך את המודלים בקנה מידה 1:144 למורכבים בעיצובם ולקומפקטיים בגודלם. אחרי הצגתו של ליין RG Gundams, חברת Bandai החלה בשיווקו של ליין Metal Build במרץ 2011.
