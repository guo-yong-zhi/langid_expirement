האחווה הארית , אשר מוכרת גם בשמות the Brand,  the AB,  Alice Baker, או  the One-Two, היא תנועה גזענית אנטישמית הדוגלת בעליונות הגזע הלבן, אשר נפוצה בקרב אסירים בבתי כלא בארצות הברית. התנועה מוכרת גם כארגון פשע, וכוללת למעלה מ-10,000 פעילים, בתוך ומחוצה לבתי כלא בארצות הברית 1 .
על פי נתונים מטעם לשכת החקירות המרכזית , פעילי התנועה מונים פחות מעשירית האחוז  מכלל האסירים בבתי הכלא בארצות הברית, אך עם זאת אחראים ללמעלה מ-20% ממקרי הרצח המתרחשים במתקני הכליאה ברחבי ארצות הברית 2  3 . בעשור השני של המאה ה-21, פעילי התנועה מתרכזים בתחומים שונים של פשיעה כלכלית, ולרבות סחר בסמים, סחיטה, אלימות מינית כלפי אסירים אחרים במתקני כליאה, וביצוע התנקשויות מוזמנות בתשלום 4 .
בדומה למרבית כנופיות הכלא האחרות, חברי התנועה נעזרים בקעקועים מובחנים לצורך יצירת בידול מגורמים אחרים, ולשם הדגשת זהותם המשותפת. הקעקועים של פעילי התנועה כוללים פעמים רבות את ראשי התיבות של שם התנועה, AB , וכן סמלים נאציים נפוצים כגון צלב הקרס, סמל אס אס, וסימנים ייחודיים נוספים.
התנועה מקיימת שיתוף פעולה מתמשך עם גורמים פליליים שונים הפועלים בבתי הכלא בארצות הברית, ואף מחוצה להם, כגון כנופיית La Eme, אשר מוכרת כמאפיה המקסיקנית 5 .
עד לשנות ה-60 של המאה ה-20, מרבית מתקני הכליאה בארצות הברית דגלו במדיניות של הפרדה גזעית, וכתוצאה מכך לא היה מגע ממשי בין אוכלוסיות שונות אשר שכנו באותו בית הכלא. עם זאת, החל משנת 1960 בתי הכלא בארצות הברית החלו לדגול במדיניות של עירוב גזעים, מה שיצר חיכוך מתמשך בין אסירים מאוכלוסיות שונות, והוביל להקמתם של מספר ארגוני אסירים על בסיס גזעי 3 . האחווה הארית הייתה אחד מארגונים אלו, ונוסדה ככל הנראה בשנת 1966 בכלא סן קווינטין שבמדינת קליפורניה 1 , וזאת כתגובת נגד להקמתה של כנופיית אסירים ממוצא אפרו-אמריקני בשם Black Guerrilla Family, אשר פעילותה נתפסה כאיום ישיר על האסירים הלבנים בכלא 4 .
במהלך שנות ה-70 המוקדמות, התקיימו קשרים בין פעילי האחווה הארית לבין צ'ארלס מנסון וחסידיו, אשר כונו "המשפחה". עם זאת, קשרים אלו לא האריכו ימים, ונותקו לאחר שפעילי האחווה הארית הגדירו את מנסון כ"שמאלי מדי" לטעמם.
החל משנות ה-90 ואילך, פעילי התנועה החלו בהדרגה להתמקד בתחומים שונים של פשע מאורגן, וזאת על חשבון ביצוע רציחות מסיבות גזעניות גרידא, מה שהיווה את עיקר פעילותה של התנועה בשנים עברו. בין התחומים החדשים בהם התנועה ביקשה להתמקד היו סרסרות, סחר בסמים, ורציחות מוזמנות עבור תשלום. בפועל, פעילות התנועה החלה להיות דומה לפעילותן של כנופיות כלא ממוצא איטלקי, אשר פעלו בשיטות המאפיה 4 . הקשר המתהדק בין האחווה הארית לארגוני המאפיה השונים בא לידי ביטוי במהלך שנת 1996, בשעה שהבוס של משפחת הפשע האיטלקית גמבינו, ג'ון גוטי, הותקף בעת שהותו בכלא, וכתוצאה מכך ביקש מחברים באחווה הארית לאתר את התוקף ולפגוע בו. עם זאת, התוקף הועבר על ידי רשויות הכלא למעצר הגנתי, מה שמנע מפעילי האחווה לפעול כנגדו 2  6 .
במהלך שנת 2002, 29 מנהיגים ופעילים מרכזיים בתנועה, אשר פעלו בבתי כלא שונים ברחבי ארצות הברית, נעצרו והובאו למשפט במסגרת RICO Act, אשר נועד לאפשר לארגוני אכיפת החוק בארצות הברית להתמודד ביעילות עם ארגוני פשע מאורגן למיניהם. המטרה של התביעה הייתה להשיג עונש מוות עבור מרבית הנאשמים, וכך לכרות את ראשו של הארגון, ולפגוע במידה ניכרת ביכולת הפעולה שלו בעתיד. בסופו של דבר, אף שההליכים המשפטיים הסתיימו ברובם המוחלט בהרשעה, לא נפסק עונש מוות כנגד אף אחד מהמנהיגים המרכזיים של התנועה 4 . עם זאת, שלושה מהמנהיגים המוכרים של התנועה, ביניהם בארי ביירון מיילס  וא.ב. טיילר "הענק הירוק" בינגהאם , הורשעו ונגזר עליהם מאסר עולם ללא אפשרות לחנינה מוקדמת, כתחליף לעונש מוות 1  7  8 .
הארגון הפנימי של הפלגים השונים של התנועה אינו אחיד, ומשתנה ממוסד כליאה אחד לאחר. כך לדוגמה, במערכת הכליאה של מדינת אריזונה, פעילי התנועה מוכרים בכינוי kindred, ומאורגנים בקבוצות קטנות, המוכרות כ"משפחות" . מעל אותן ה"משפחות" נמצאת "מועצה" , אשר מפקחת על פעילותן של המשפחות. לכל פעיל בתנועה יש את הזכות לגייס פעיל חדש, אשר מוכר בכינוי progeny, והפעיל הוותיק מוגדר כ"מנטור" של הפעיל החדש לכל אורך תקופת הכשרתו 9 .
