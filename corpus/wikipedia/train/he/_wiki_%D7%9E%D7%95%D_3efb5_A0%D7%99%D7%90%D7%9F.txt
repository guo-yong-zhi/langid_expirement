מוטי בניאן  היה עורך דין ואדריכל ישראלי. חיבר ספרים בדיני מקרקעין, הרצה באקדמיה ובהשתלמויות שופטים ועורכי דין בתחום המקרקעין. שימש כאב בית הדין המשמעתי של לשכת עורכי הדין, יו"ר פורום מקרקעין וקניין של לשכת עורכי הדין. שימש כבורר ומגשר ומומחה מטעם בתי משפט. השתתף תכופות בכלי תקשורת אלקטרוניים וכן באופן קבוע כמומחה בתוכניות רדיו של קול ישראל בשידור חי למתן תשובות לשאלות מאזינים בתחומי מקרקעין ותכנון ובניה ומיסוי מקרקעין ובעל טור שבועי קבוע בעיתון גלובס. עסק בליטיגציה נדל"נית ועסקאות ומגוון הנושאים הקשורים למקרקעין.
בניאן נולד באיראן ועלה מאיראן בעקבות המהפכה בשנת 1979. בשנת 1984 סיים את חוק לימודיו בפקולטה לארכיטקטורה ובינוי ערים בטכניון שבחיפה. לאחר שירות צבאי בחיל החינוך כמפקד יחידת הסברה בין השנים 1984–1987 החל בלימודי משפטים באוניברסיטת תל אביב בשנת 1989 והוסמך כעורך דין בלשכת עורכי הדין בישראל ב-1994. בשנת 2004 קבל תואר שני במשפט מסחרי מאוניברסיטת בר-אילן. בניאן התמחה במשרד עורך דין אברהם סוכובלוסקי, שהיה מגדולי עורכי הדין המומחים למקרקעין. הוא החל את דרכו במשרד זה מאז היותו סטודנט בשנה הראשונה ללימודיו, המשיך במשרד זה כמתמחה וכעורך דין עד שבשנת 1995 פתח משרד והחל את פעילותו כעורך דין עצמאי. הוביל מספר הלכות חשובות בדיני מקרקעין שהגיעו עד לבית המשפט העליון. נפטר ב-14 ביולי 2017 אחרי התמודדות עם מחלה קשה.
במהלך הקריירה המקצועית נחשף בניאן לציבור השופטים והמשפטנים וכן לציבוריות הישראלית והשתתף בקביעות כמרצה בתחום המקרקעין בהשתלמויות של שופטים עורכי דין והקהל הרחב. לימד במסגרות שונות כגון קורסים להכשרת מתמחים למבחני לשכת עורכי הדין וקורסים אקדמיים שונים. בשנת 1996 העביר סדרה של שלוש עשרה הרצאות במסגרת האוניברסיטה המשודרת בגלי צה"ל. הרצאות אלו נערכו כספרון המסביר את יסודות דיני המקרקעין לקהל הרחב.
החל משנת 2000, יחד עם עוד מספר עורכי דין, השתתף במדור שבועי קבוע במוסף הנדל"ן של עיתון גלובס, בו הביא פסקי דין חשובים לידיעת הציבור הרחב, תוך התייחסות לתוכן פסק הדין והשלכותיו. בשנת 2004 יצא ספרו של בניאן בשם "דיני מקרקעין עקרונות והלכות", המשמש את ציבור השופטים והמשפטנים ככלי מעשי במגוון נושאים הקשורים במקרקעים כגון: דיני מקרקעין בתקופה העות'מאנית, רישומי קרקעות, התיישנות במקרקעין, עסקאות נוגדות ותקנת שוק במקרקעין, שיתוף ופירוק שיתוף במקרקעין, הקשר בין דיני מקרקעין ודיני תכנון ובניה ועוד.
במשך שנים היה חבר פורום המקרקעין והקניין בלשכת עורכי הדין והשפיע על רבות מההצעות לשינויים בתחומי המקרקעין. פורום זה המשמש רפרנט של לשכת עורכי הדין מול הכנסת בתחומי מקרקעין, מטפל ומכין את העמדה של הלשכה לכל הצעת חוק בתחום המקרקעין לאחר שזו עברה את הקריאה הראשונה בכנסת.
בשנת 2005 ניסח בניאן עבור לשכת עורכי הדין את עמדתה ביחס להצעת "הקודקס האזרחי" שהוכן על ידי משרד המשפטים. פרק הנכסים שבקודקס חופף ואמור להחליף את  דיני מקרקעין ודיני מיטלטלין, תוך השוואה בין הדין הקיים והצרכים שנוצרו במהלך השנים והדורשים שינויי חקיקה הכין את עמדת הלשכה בנוגע לפרק האמור. כמו כן ניסח הערות שאמורות לתת מענה לשינויים במציאות בכל הקשור לנדל"ן כגון ניצול זכויות בניה ופירוק שיתוף במקרקעין ועוד היבטים שמחוקק חוק המקרקעין בשנת 1970 לא היה יכול לצפות.
בשנת 2011 בניאן מונה כיו"ר משותף של פורום המקרקעין וקניין ושימש כנציג לשכת עורכי הדין בדיונים בוועדות הכנסת על הצעות חוק בתחום זה.
בשנת 2015 יצא ספרו של בניאן "דיני מקרקעין, תכנון ובניה לאור מקורות הדין העברי". הספר, שהוא ראשון מסוגו סוקר את יסודות דיני המקרקעין ותכנון ובניה כפי שהשתקפו במקורות הדין העברי החל מהתורה, נביאים וכתובים, דרך המשנה והתלמוד ועד הרמב"ם ושולחן ערוך. הספר סוקר את מרבית התחומים המעשיים של דיני המקרקעין ותכנון ובניה שאדם מן השורה נתקל בהם וזאת תוך התייחסות למקורות הדין הנהוג במזרח הקדום. הספר מציג את החשיבה של התנ"ך בענייני מקרקעין ככלי לריסון פערים חברתיים תוך המעטת כוחו של השליט. האפילוג בספר זה מציג תיזה שלפיה המורשת המשפטית של עם ישראל מהווה תעודת זהות של העם. מורשת זו מבעבעת מהמציאות והאגדה כאחד, ללא קשר אם המאורעות בתנ"ך אמתיים הם או לאו. לדעת בניאן, המומחים בביקורת המקרא החמיצו היבט חשוב במסורת ישראל והוא המורשת המשפטית תוך התעלמות מהפרדיגמה המשפטית. הם הסתפקו בהיבטים כגון היסטוריה, ארכאולוגיה וספרות, בשעה שהתייחסות להיבט המשפטי של התנ"ך ומורשת ישראל יכולה לתת זווית ראייה שונה ומרעננת לעולם התנ"ך.
בניאן שימש כמרצה בדיני קניין במכללה האקדמית קריית אונו.
