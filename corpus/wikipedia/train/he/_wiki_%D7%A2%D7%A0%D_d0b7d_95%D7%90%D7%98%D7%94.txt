ענת גואטה  היא כלכלנית ישראלית, כיהנה כיושבת ראש רשות ניירות ערך מינואר 2018 ועד אפריל 2023.
גואטה נולדה בנתניה להורים מסורתיים שעלו מלוב. גואטה למדה בבני עקיבא ולאחר מכן עשתה שירות לאומי. 
היא בעלת תואר מוסמך במנהל עסקים עם התמחות במימון מהמכללה האקדמית נתניה משנת 2005, ותואר בוגר במדע המדינה ובכלכלה מאוניברסיטת בר-אילן משנת 1993.
בשנים 1993 עד 2005 מילאה גואטה תפקידים שונים בבנק מזרחי טפחות. במסגרת עבודתה ככלכלנית בחטיבה העסקית בבנק, היא פיתחה וניהלה את תחום נגזרי האשראי, מכירות אשראי למשקיעים מוסדיים ועסקאות מימון מורכבות.
בשנת 2005 הובילה גואטה את הקמת אלקו, אשר נסחרת בבורסה לניירות ערך בתל אביב, וכיהנה כמנהלת הכללית של החברה ממועד ההקמה ועד לשנת 2008.
בדצמבר 2010 הייתה שותפה להקמת אנטרופי שירותי מחקר כלכלי, המייעצת למשקיעים מוסדיים בנושאי ממשל תאגידי, הצבעה באספות כלליות ופעילות בשוק ההון, וכן כיהנה כמנהלת הכללית של החברה ממועד ההקמה ועד אוגוסט 2017.
במסגרת זו, ייעצה למשקיעים מוסדיים, בנתה מסגרת לשיתוף פעולה עם הגוף המקביל לאנטרופי בארצות הברית  והובילה פיתוח מדיניות הצבעה בנושאי ממשל תאגידי, מודל לדרוג ממשל תאגידי ומדיניות ניהול חוב 1 .
ב־3 בינואר 2018 מונתה ענת גואטה על ידי שר האוצר משה כחלון לתפקיד יושבת ראש הרשות לניירות ערך, כמחליפתו של פרופסור שמואל האוזר.
עם כניסתה לתפקיד, החלה גואטה בתהליך גיבוש החזון והיעדים האסטרטגיים של הרשות לשנים הקרובות, כולל בחינה יסודית של תפקידי הרשות; תפיסת הפיקוח של הרשות; צורכי המשקיעים והשוק בכללותו; המאפיינים של שוקי הון מצליחים בעולם; והמאפיינים המיוחדים של הכלכלה הישראלית 2 . 
ב-2018 נבחרה כאחת מ-100 המשפיעים של המגזין דה מרקר. 3 
סיימה את תפקידה ב-16 באפריל 2023 וציינה עם פרישתה כי "אנליסטים מרכזיים של גופי השקעות ובנקים זרים הביעו דאגה בשבועות האחרונים מהשפעת מהלכים פוליטיים על יציבות המשק, והורדת תחזית דירוג האשראי של ישראל מ"חיובי" ל"יציב" על ידי סוכנות הדירוג מודי'ס אשר התבשרנו עליה ביום שישי האחרון מהווה תמרור אזהרה אליו יש להתייחס בכובד ראש". 4  5 
גואטה נשואה ואם לשניים. מתגוררת בנתניה.
