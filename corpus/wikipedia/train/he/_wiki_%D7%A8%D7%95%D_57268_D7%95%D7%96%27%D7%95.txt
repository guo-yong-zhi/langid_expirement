רוני הברסון פורטדו דה אראוז'ו  המוכר כרוני, הוא כדורגלן ברזילאי המשחק בעמדת המגן השמאלי.
הקריירה המקצוענית של רוני החלה בשנת 2004 בקורינתיאנס סאו פאולו, בה שיחק שלוש שנים.
עם תום חוזהו בקבוצה הביעו בו עניין מספר קבוצות אירופיות. בסופו של משא ומתן, בו נטלו חלק גם מנצ'סטר סיטי, פ.ס.וו. איינדהובן ופריז סן-ז'רמן, חתם רוני בספורטינג ליסבון. 
בספורטינג לא הצליח רוני להשתלב בסגל ושיחק בעונתו הראשונה בקבוצה בשנים עשר משחקים בלבד.  יחד עם זאת השער היחיד שלו באותה עונה נכנס לספרי ההיסטוריה.  רוני, הידוע ברגל שמאל עוצמתית, בעט כדור חופשי שהגיע למהירות של 210.9 קמ"ש - המהירה ביותר אי פעם. 1 
את עונת 2007/2008 פתח רוני בהרכב אך עם הגעתו לקבוצה של מגן מילאן לאנדרו גרימי נדחק חזרה לספסל.  בעונתו השלישית בקבוצה שיחק רוני בשישה משחקים בלבד.
בעונת 2009/2010 הושאל רוני לעולה החדשה לליגה הפורטוגלית אוניאו לייריה.
עם סיום תקופת ההשאלה ולאחר שסייע לקבוצה להישאר בליגה חתם רוני על חוזה עם הרטה ברלין מהבונדסליגה השנייה והתאחד עם אחיו, שחקן הקבוצה רפאל. ביולי 2016 שוחרר מהקבוצה עקב עודף שחקנים.
