מנהל אגף בקופת חולים של ההסתדרות הכללית
יו"ר ארגון רופאי בריאות הציבור
ראש האגף לשעת חירום במגן דוד אדום
מנהל המכון לרפואה ספורטיבית בהתאחדות לכדורגל בישראל.
אברהם עצמון  היה קצין רפואה ראשי השני בצה"ל. לאחר שחרורו נעשה יו"ר ארגון רופאי בריאות הציבור, מונה לראש האגף לשעת חירום במגן דוד אדום וניהל את המכון לרפואה ספורטיבית בהתאחדות לכדורגל בישראל. בשנת 1962 שימש כיושב ראש צוות - ארגון גמלאי צה"ל.
עצמון נולד בשנת 1909 בפולין. בשנת 1937 גויס לשורות הצבא הפולני, במסגרתו סיים את לימודיו בבית הספר לקציני רפואה בוילנה ובמשך כשנה שירת כרופא צבאי. בין השנים 1939–1941 עבד כרופא כירורג בבית החולים היהודי בלומז'ה.
בראשית מלחמת העולם השנייה הצטרף עצמון לקבוצת פליטים יהודים. במהלך בריחתם נפצע עצמון באורח אנוש והופנה לטיפול רפואי, לאחריו נשלח לגטו סלונים והחל לארגן בו את מערך הבריאות. בעת שהוצא לחקירה, נמלט והצטרף לקבוצת פרטיזנים. במשך כשנתיים  שימש רופא ראשי עבור קבוצות הפרטיזנים.
בתום המלחמה פנה לעלות לארץ ישראל, אך בהגיעו לגרמניה קיבל על עצמו את האחריות להגנת המחנות של שארית הפליטה. הנשק שהועבר לו לצרכים אלו על ידי צבא ארצות הברית הועבר על ידו לארץ עבור ההגנה. בהמשך מונה כמזכיר ארגון שארית הפליטה בגרמניה.
בשנת 1948 עלה ארצה ועם הקמת צה"ל מונה לקצין רפואה פיקודי בפיקוד צפון. כעבור חודשים ספורים מונה כמחליפו של חיים שיבא בתפקיד קצין רפואה ראשי, תפקיד בו החזיק שבע שנים ובו פעל לביסוס מערך הרפואה של צה"ל.
לאחר סיום שירותו פנה עצמון לפעילות רפואית ציבורית. בהיותו חבר הנהלת ההתאחדות לכדורגל היה שותף להקמת המכון לרפואה ספורטיבית. לאחר פטירתו של מייסד המכון, ד"ר בן-ציון זק, מונה עצמון כמנהל המכון. בתקופתו הוקמה המועצה לרפואת ספורט שליד ההתאחדות והונהגו לראשונה בדיקות רפואיות לספורטאים.
בשנת 1962 שימש כיו"ר צוות - ארגון גמלאי צה"ל. שימש בהתנדבות כראש האגף לשעת חירום במד"א. במשך שנים ארוכות סייע בהתנדבות להג"א. במסגרת זו שימש
יועץ רפואי של ראש השירות וקצין קשר עם ארגון מגן דוד אדום, בתקופת מלחמת יום הכיפורים .
עצמון נישא לרבקה ממשפחת דיסטנפלד ולזוג נולדו בן ובת. הבן ד"ר אל"ם יעקב  עצמון, שבתפקידו האחרון שימש כמפקד רפואה פיקודי בפיקוד המרכז. הבת אל"ם אירית עצמון, בתפקידה האחרון סגנית דובר צה"ל.
בחודש יוני שנת 1981 חלה ונפטר. נקבר בבית העלמין קריית שאול.
