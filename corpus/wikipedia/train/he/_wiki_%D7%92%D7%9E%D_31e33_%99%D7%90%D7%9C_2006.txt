גמר מונדיאל 2006 התקיים באצטדיון האולימפי, ברלין, גרמניה ב-9 ביולי 2006, ובו נקבע שאלופת העולם לשנת 2006 היא נבחרת איטליה, שניצחה את נבחרת צרפת, בתוצאה 3-5 בדו-קרב בעיטות עונשין, לאחר שוויון 1-1 בתום ההארכה. זו הייתה הזכייה הרביעית של איטליה בגביע העולם.
היה זה משחק הפרישה מכדורגל של קפטן נבחרת צרפת, זינדין זידאן. בדקה ה-110 זידאן הורחק בכרטיס אדום לאחר שנגח בחזהו של בלם איטליה, מרקו מטראצי, בעקבות טראש טוק מצידו של האיטלקי. הייתה זו ההרחקה השנייה  בהיסטוריית משחקי הגמר. בנוסף, זידאן הצטרף לריגוברט סונג מקמרון, והפך לאחד משני שחקנים בלבד שהורחקו בשני טורנירי מונדיאל שונים.
משחק זה היה משחק הגמר השני בהיסטוריה שהוכרע בדו-קרב בעיטות עונשין, כשבראשון הפסידה איטליה לברזיל בגמר מונדיאל 1994. יתרה מכך, הייתה זו הפעם הראשונה בה איטליה מנצחת דו-קרב בעיטות עונשין, לאחר שהפסידה בשלושת ניסיונותיה הקודמים, כולל אותו משחק גמר. היה זה מפגש הגמר הראשון בין נבחרות איטליה וצרפת, והגמר הראשון מאז גמר מונדיאל 1982 בין איטליה וגרמניה המערבית אליו מגיעות שתי נבחרות מאירופה. בפעם הראשונה מאז גמר מונדיאל 1978, ובפעם השנייה בלבד מאז גמר מונדיאל 1938, נערך משחק גמר מונדיאל שלא כולל את ברזיל או גרמניה.
לאיטליה הייתה זו הופעה שישית בגמר המונדיאל. היא ניצחה בשלושה  והפסידה פעמיים . לנבחרת צרפת הייתה זו הופעה שנייה בגמר, לאחר ניצחונה על ברזיל בגמר מונדיאל 1998 שנערך בביתה.
משחק זה היה המפגש החמישי בין הנבחרות אלו בגביע העולם, ומשחק הגמר הראשון ביניהן. קדמו לו המפגשים הבאים:
נבחרת איטליה הוגרלה לבית ה', לצד נבחרות צ'כיה, ארצות הברית וגאנה. לאחר ניצחון 0-2 על גאנה במשחק הפתיחה, נפגשה איטליה עם ארצות הברית. במשחק סוער, שהסתיים עם שלושה שחקנים מורחקים , נפרדו הנבחרות בשוויון 1-1. דה רוסי הורחק עקב מרפק ששלח לפניו של בריאן מקברייד, שהצריך שלושה תפרים מתחת לעינו של האמריקאי. בעקבות העבירה הגסה, הרחיקה פיפ"א את דה רוסי מארבעה משחקים, כך שיוכל לחזור ולשחק בגמר. איטליה ניצחה גם במשחק השלישי, 0-2 את צ'כיה, וסיימה את שלב הבתים במקום הראשון, עם שער חובה אחד בלבד .
בשמינית הגמר פגשה איטליה את אוסטרליה, במשחק שזכור בגלל שני מקרים שנויים במחלוקת. האחד, הרחקתו של מרקו מטראצי האיטלקי בדקה ה-50, והשני הוא כדור עונשין מ-11 מטר שניתן לאיטליה בשניות הסיום של המשחק, אותו הפך פרנצ'סקו טוטי לשער הניצחון. ברבע הגמר גברה איטליה בקלות בתוצאה 0-3 על אוקראינה, ובחצי גמר דרמטי הדיחה את גרמניה עם ניצחון 0-2, לאחר שערים של פאביו גרוסו דקה אחת בלבד לסיום ההארכה, ושער נוסף של אלסנדרו דל פיירו דקה אחת בתוך תוספת הזמן של ההארכה.
נבחרת צרפת הוגרלה לבית ז', לצד נבחרות שווייץ, קוריאה הדרומית וטוגו. היא פתחה את הטורניר עם שתי תוצאות תיקו, 0-0 מול שווייץ ו-1-1 מול קוריאה הדרומית, והצליחה להעפיל רק בזכות ניצחון במשחק השלישי מול טוגו בתוצאה 0-2. בזכות הניצחון, סיימה צרפת את הבית במקום השני והעפילה למשחק שמינית הגמר מול ספרד החזקה, שעלתה ליתרון בדקה ה-28 מפנדל של דויד וייה. צרפת, בזכות שערים של פרנק ריברי, פטריק ויירה וזינדין זידאן, הצליחה להשלים מהפך ולנצח 1-3 בסיום 90 הדקות. ברבע הגמר פגשה צרפת את ברזיל, בשחזור של גמר מונדיאל 1998. שער בודד של תיירי הנרי בדקה ה-57, שלח את הצרפתים לחצי הגמר, שם פגשו את פורטוגל. פנדל של זידאן לאחר 33 דקות קבע את תוצאת המשחק, 0-1 לצרפתים, שהעפילו לגמר השני בתולדותיהם.
הוראסיו אליזונדו הארגנטינאי נבחר לשופט המשחק. עוזרי השופט, דריו גארסיה ורודולפו אוטרו, גם הם מארגנטינה, נבחרו לשמש כקוונים במשחק. לואיס מדינה קנטלחו מספרד שימש כשופט רביעי.
אליזונדו היה לשופט הארגנטינאי היחיד בהיסטוריה ששפט משחק גמר מונדיאל. כמו כן, היה לשופט הראשון שמנהל את משחק הפתיחה ומשחק הגמר באותו הטורניר.
במהלך הטורניר, אליזונדו שפט בארבעה משחקים נוספים. המשחקים ששפט היו המשחק מבית א' שפתח את המונדיאל בין גרמניה לקוסטה ריקה , המשחק מבית ה' בין גאנה לצ'כיה , המשחק מבית ז' בין שווייץ לקוריאה הדרומית , ורבע הגמר בין פורטוגל לאנגליה .
המשחק נפתח בסערה, כאשר כבר בדקה ה-7, פלורן מאלודה הצרפתי פרץ לרחבה, נתקל במרקו מטראצי ונפל אל הדשא. השופט, בהחלטה מעוררת מחלוקת, קבע כדור עונשין מ-11 מטר לזכות צרפת, אותו כבש זינדין זידאן. מטראצי בעצמו השיג את שער השוויון בדקה ה-19, לאחר שאנדראה פירלו הגביה כדור קרן מצד שמאל, אותו נגח הבלם אל הרשת.
עד לסיום 90 הדקות, הגיעו שתי הנבחרות למצבי כיבוש, כולל שער בדקה ה-62 של חלוץ איטליה, לוקה טוני, שנפסל בטענת נבדל מוצדקת. השוויון נשמר עד לסיום 90 הדקות, ובפעם החמישית בתולדות משחקי הגמר, הגיע המשחק להארכה.
דקות הפתיחה של ההארכה  התאפיינו בשליטה צרפתית, אך בדקה ה-110, במשחקו האחרון בקריירה, הורחק זידאן בכרטיס אדום ישיר. קפטן צרפת ובלם איטליה מרקו מטראצי נעו בסמיכות הרחק מהנעשה במגרש, וניתן היה לראות כי החליפו ביניהם מספר מילים. מטראצי אחז קלות בחולצתו של זידאן, שאמר לו "אם אתה רוצה את החולצה, אתן לך אותה אחרי המשחק". בתגובה שיגר מטראצי לעבר זידאן מספר מילים, ולאחר שזידאן החל להתרחק ממטראצי, הוא הסתובב חזרה, נגח באיטלקי בעוצמה בחזהו והפיל אותו אל הקרקע. המשחק נעצר והשופט אליזונדו, שלא ראה את הנעשה, קיבל התראה במערכת השמע מהשופט הרביעי, ולאחר התייעצות שלף לעברו של זידאן את הכרטיס האדום.
למרות היתרון המספרי, איטליה לא הצליחה להכריע את המשחק בהארכה, ובפעם השנייה בהיסטוריה, הגיע המשחק לבעיטות הכרעה.
איטליה הוגרלה לבעוט את הבעיטה הראשונה, ואנדראה פירלו כבש. הבועט השני של צרפת, דויד טרזגה, היה המחמיץ היחיד בדו הקרב הבעיטות, כששלח את הכדור למשקוף. הבועט החמישי של איטליה, פאביו גרוסו, כבש את השער שהעניק לאיטליה את הניצחון במשחק.
קפטן הנבחרת, פאביו קנבארו, זכה להניף את הגביע העולמי הרביעי בתולדות נבחרת איטליה.
הסערה סביב הרחקתו של זידאן לא נרגעה גם שנים לאחר האירוע. רק כשנה לאחר המקרה, חשף מטראצי את הקללה שהטיח בזידאן 5 . זידאן עצמו הבהיר, כארבע שנים לאחר האירוע, כי הוא מתחרט על המעשה, אך לא מתנצל עליו 6 . כארבע שנים לאחר מכן, השלימו זידאן ומטראצי, לאחר שנפגשו במקרה בבית מלון במילאנו 7 .
שופט: ארגנטינה הוראסיו אליזונדו
קוונים: ארגנטינה דריו גארסיה, ארגנטינה רודולפו אוטרו
שופט רביעי: ספרד לואיס מדינה קנטלחו
