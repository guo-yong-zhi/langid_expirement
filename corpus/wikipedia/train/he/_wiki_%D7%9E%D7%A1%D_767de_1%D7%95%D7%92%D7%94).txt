מסתורין  הוא סוגה המיושמת בספרות, בקולנוע ובסדרות טלוויזיה. סוגת המסתורין מאופיינת על ידי התרחשות, תופעה או דמות שעצם נסיבות קיומה, ולעיתים אף תכליתה, מעורפלות כך שהאדם הבוחן אותה אינו יכול לספק לה הסבר מניח את הדעת טרם נחשפה התשתית העובדתית - המציאותית או הבדיונית - לקיומה. בבסיסה סוגת המסתורין מושתתת על הצגת דבר מה תוך הימנעות מכוונת של היוצר ממסירת מידע חיוני להבנתו וכך נוצרות בקהל שאלות הממתינות לתשובה. המילה "מסתורין" מוגדרת כסוד נשגב, תעלומה, אמת לא נודעת. 1 
סוגה זו מיושמת באמצעות הצגת פרוטגוניסט יחיד או אנסמבל שחוֹוֶה או חוקר אירוע פלאי שההסבר לקיומו סמוי. לרוב הפרוטגוניסט יהיה ממוקד בניסיון לגלות מהם הגורמים החבויים הניצבים בשורש האירוע ומאפשרים את קיומו.
טִבְעָהּ הצופן סוד ואפוף הסודיות של סוגה זו, מייצר אווירה שמעוררת בקורא או בצופה שאלות ותחושות של סקרנות, מתח, דריכות לקראת הבאות ולבסוף סיפוק מחוויית גילוי הנסיבות שאפשרו את קיומו של האירוע הפלאי. תוכנה של הסוגה משול לקסם המוצג לקהל ויוצר תחושת השתאות וסקרנות הנובעים מהיעדרו המכוון של מידע הדרוש להבנת הסיטואציה.
בתרבות הפופולרית של המאה ה-21, אחת הדוגמאות הבולטות של שימוש בסוגת המסתורין מצויה בסדרת הטלוויזיה אבודים שצוות האנסמבל שהציגה הושלך לתוך מארג של התרחשויות פלאיות שהעניקו לה פופולריות רבה. המסתורין שנשזר בעלילת הסדרה לכל אורכה ריתק את הצופים והוליד שפע של דיונים שכללו תאוריות ששאפו לספק הסברים להתרחשויות הפלאיות שהוצגו בה ולפצח את סודותיה. הילת המסתורין שאפפה התרחשויות, דמויות, מיקומים ומכשירים עלילתיים היוותה חלק ליבתי בחוויית הצפייה.
