מיכל  שפירא  היא זמרת ושחקנית ישראלית.
מיכל שפירא נולדה בחיפה לאביעד, פרופסור להנדסה אזרחית בטכניון וראומה שפירא, רופאה פנימית. גדלה בחיפה מלבד שנתיים בהן שהתה משפחתה בארצות הברית בעקבות שבתונים של אביה. למדה במגמת תיאטרון בחטיבת הביניים לאמנויות "רעות" ובמגמת תיאטרון בתיכון ויצו אמנויות קנדה חיפה. לה אחות צעירה, יעל שפירא, צ'לנית.
שירתה בצה"ל בלהקת חיל החינוך, המפיק המוזיקלי היה חגי גינסבורג והבמאי עידו מוסרי. למדה בסטודיו למשחק ניסן נתיב בשנים 2000–2003.
ב-2001 שיחקה בסדרה "חלומות נעורים" בערוץ 3, ב-2002 שיחקה בסדרה "כנפיים" בערוץ הראשון וב-2003 שיחקה בסרט "לילה ללא לולה" בבימוי שי כנות ב-HOT.
החל משנת 1998 עבדה עם המוזיקאי אורי שלזינגר, על מופע קאברים בליווי גיטרה בסגנון ג'אז בהשראת אחינועם ניני וגיל דור ותרגמה מספר שירי ג'אז לעברית. המופע כלל מספר שירים מקוריים ששפירא כתבה ושלזינגר הלחין והציג בקאמלוט תל אביב.
שנתיים מתום לימודיה יצרה את מופע "קברטירוף" – מופע קומי מוזיקלי המציג פרשנויות מקוריות לקלאסיקות מחזות זמר וג'אז בשילוב חומרים מקוריים ועוסק בהפרעות נפשיות. שותפה למופע היה הפסנתרן והמעבד המוזיקלי יובל שפירא, המופע הועלה לראשונה במועדון המינרווה, ובהמשך רוב ההופעות התקיימו במועדון שבלולג'ז . חלקים מן המופע הופיעו בתוכנית הטלוויזיה "אינטרמצו עם אריק" בחינוכית 23. 1  2 
ב-2004 ניגשה מיכל שפירא לאודישנים של העונה השנייה של תוכנית המציאות "פרויקט Y" של yes. כיוון שחודשים מספר קודם לכן סירבו לתת לה אודישן ל"כוכב נולד" בטענה שהיא "מקצועית" מדי, היא הציגה עצמה כחסרת ניסיון והתקבלה ל"פרויקט Y" בשם הבדוי מישל. דמותה השנויה במחלוקת הייתה מאוד דומיננטית לאורך כל העונה, היא זכתה במקום השני.
משך מספר חודשים לאחר מכן, הצטלמה יחד עם בוגרי פרוייקט Y נוספים לתוכנית מערכונים אינטראקטיבית – "האוסף של יוסף" – בה שיחקה במערכונים פרי עטה.
ב-2005 שיחקה בתפקיד אורח בעונה השנייה של "השיר שלנו" בתור הסוהרת של חנה לסלאו. שיחקה בתפקיד משנה את הנזירה ברטה במחזמר "צלילי המוסיקה", בבימויו של משה קפטן, שהציג במשכן לאמנויות הבמה. 3 
באותה עת הקליטה שני שירי האוס עם הדיג'יי אוסי תחת שם הבמה MICH-ELLE,
איתם הופיע במסיבות גייז ובמועדונים האומן 17 והווקס. 4 
ב-2006, שנה לאחר פרויקט Y טסה ללוס אנג'לס, שהתה בה שמונה חודשים, לקחה שיעורי משחק ב-Howard Fine acting studio והקליטה 3 שירים באנגלית.
כששבה לישראל חזרה להופיע בקביעות עם "קברטירוף" במועדון השבלול. היא כתבה שיר באנגלית שהלחין משה לוי. 5 
באותה תקופה הצטלמה לפרויקט אומנים למען גלעד שליט, שרה ביחד עם משה לוי את השיר "בוא בשלום". 6 
ב-2007 הציגה את הצגת היחיד "נסורת" במסגרת פסטיבל Smallבמה וזכתה עליה בציון לשבח.
שפירא הקליטה אלבום ג'אז מקורי כסולנית להקת "הזמן של אמיליה", עמם הופיעה במשך 3 שנים. החומרים נכתבו בידי הפסנתרן אבי מזור והגיטריסט גדי ציקמן. הם הוציאו לאור סינגל לרדיו בשם "מנהיג בדיוק בשבילכם", שהושמע פעמים רבות בתוכניתו של נתן זהבי. שיר נוסף שהושמע ברדיו ואף צולם לו קליפ היה "הבוקר שאחרי". 7 
בשנת 2006 החלה לשתף פעולה עם המוזיקאי יהונתן אופנהיים, תחילה בהופעות, ואחר כך הקליטה איתו את אלבום הבכורה
PICTURES OF MYSELVES
של
OPPENHEIM MUSIC PROJECT
בתור הסולנית המרכזית של הפרויקט. הם החלו להופיע עם הלהקה עם סיום הקלטת האלבום, ובמקביל בהופעות דואט עם פסנתר בלבד, בגרסאות אקוסטיות לשירי האלבום. המופע האקוסטי הועלה גם במסגרת "פסטיבל הפסנתר" במרכז סוזן דלאל בנובמבר 2012. באותו שבוע יצא לאור הסינגל הראשון מתוך האלבום, SHE KNOWS וצולם לו קליפ בבימויו של בעז רוזנברג  8 
שצילם שנה אחר כך קליפ שני ללהקה. 9  10 
קליפ נוסף שצולם במסגרת שיתוף הפעולה עם אופנהיים וזכה לצפיות ותגובות רבות היה גרסת הכיסוי שלהם לשיר SHAKE THE DISEASE של להקת דפש מוד. 11 
מיכל שפירא כתבה טקסט לשיר "בחלומי" באלבום הבכורה של הזמרת יעל בדש על-פי לחנים של גוראן ברגוביץ', שהפיק והלחין את אלבומה וגם את הטקסט לשיר "בוא אלי" באלבומה של הזמרת קמילה.
בקיץ 2010 הופיעה כזמרת ליווי של אייל גולן בסדרת המופעים בהיכל נוקיה ובהמשך יצאה איתו לסיבוב הופעות בארצות הברית. במקביל שרה כזמרת ליווי לצביקה פיק, איתו שרה את הדואט "הרקדן האוטומטי" וביצעה סולו לשיר "בין האצבעות".
החל משנת 2006 טסה מדי שנה בחג המולד לאנטוורפן, בלגיה ושרה במופע ג'אז במלון יוקרה בליווי פסנתרן מקומי.
הייתה שחקנית אורחת בשני פרקים בסדרה "סימני שאלה" ברשת. 12  13 
ב־2009 החלה צילומים לתוכנית הדוקומנטרית "בקרוב אהבה", ששודרה ב"קשת" ערוץ 2 החל מינואר 2010, בהשתתפות 5 נשים נוספות מתעשיית הבידור. הסדרה תיעדה את הקשיים והלבטים בתהליך חיפוש בני/ות זוג ובניית זוגיות. בתוכנית הנשים תקשרו זו עם זו באמצעות שיחות וידאו אינטרנטיות בהנחיית העיתונאי אירי ריקין. שפירא מבצעת את שיר הנושא של הסדרה  וגם ביצעה במהלך התוכנית מספר שירים שלה. בתחילת התוכנית תיעדה שפירא את הזוגיות שלה עם המפיק המוזיקלי משה לוי ואת פרידתם ובהמשך התוכנית חידשה שפירא את הקשר הזוגי עם המוזיקאי והפרסומאי אורי סלונים, שהיה בן-זוגה בעבר. הם החלו להקליט שירים ולהופיע יחדיו ברחבי ישראל, וכל זה על רקע המאבק היומיומי של סלונים במחלת הסרטן. אחד משיריהם שזכה לפרסום רב הוא "מה זה עצוב ". את מילות השיר כתב הפזמונאי מאיר גולדברג 14 
והלחין סלונים. כהמשך לסדרה, תועד הקשר הרומנטי ביניהם, עד לפטירתו של סלונים באוקטובר 2011, בסרט התיעודי "הלוואי שתמותי", בבימויה של עמליה מרגולין, ששודר בערוץ השני בדצמבר 2011.
באותה תקופה הצטלמה לסרטו של ריקי שלח, "אילוף הגוררת" דוקומדיה העוסקת בפמיניזם.
ב-2012 נכנסה כמחליפה קבועה להצגה "היצור" שרצה בצוותא, זוכת פרס "קיפוד הזהב" על עיבוד מחזה, על פי סיפור קצר של שלום עליכם.
בסוף 2011 הקליטה עם אבי בללי ולהקת נקמת הטרקטור את השיר "גאות" מאלבומם "נשאר רק לרוץ". 15 
במאי 2012 השתתפה במופע מחווה לאיימי ויינהאוס בתיאטרון הבימה, לצד אומנים כמו נינט, קרולינה, גיא ויהל ועוד. 16 
החל משנת 2011 היא הופיעה כסולנית באירועים בהרכב הדאנס THE GIRLZ, בליווי דיג'יי, נגנית כלי הקשה וכנרת.
בסוף 2015 העלתה מופע מחווה משלה לאיימי וויינהאוס  בגרסה אינטימית בליווי הפסנתרן תמיר לייבוביץ'. במופע היא מבצעת את להיטיה הגדולים של וויינהאוס בעיבודים מיוחדים לצד שירים שאיימי אהבה לבצע ומשלבת אנקדוטות על איימי ועל הקשר שלה אליה. בקיץ 2018 הגיעה עם המופע לסיבוב הופעות בצפון גרמניה שהסתיים במופע חגיגי במסגרת פסטיבל הג'אז של ברלין.
ב-2015 החלה להקליט את אלבום הבכורה שלה, ברובו בהפקתו המוזיקלית של נדב ביטון. את הקלטת האלבום ממנה באמצעות אתר "הדסטארט" למימון המונים. ביוני 2016 הוציאה את הסינגל הראשון מתוך האלבום, "אלוהים הוא אישה" אותו כתב עבורה הפזמונאי נועם חורב והלחין והפיק לורן בנג'מין פלד. לשיר צולם קליפ בבימוי טל סיקורל. באוקטובר 2016, לרגל יום השנה של אורי סלונים, הוציאה לאור את הסינגל "הזמן שעבר" אותו כתבה לאורי שנה לאחר מותו. בינואר 2017 שחררה את הסינגל השלישי, "אהבה", תרגום שלה לשיר "space and time" של צמד האחיות האמריקאי The Pierces. לשיר צולם קליפ שפורסם לראשונה בתוכנית "ערב טוב עם גיא פינס".
במאי 2017 שחררה את הסינגל הרביעי "פריז" שנכתב על ידי הפזמונאי טל רביב והולחן על ידי תומר בירן. השיר שוחרר בליווי קליפ שצולם בפריז.
החל בספטמבר 2016 היא הופיעה לסירוגין בהבימה, במחזמר "עלובי החיים" בתפקיד פאנטין, אותו היא חלקה עם מיי פיינגולד ועם מירי מסיקה.
בינואר-2017 התחרתה בתוכנית "הכוכב הבא לאירוויזיון" בערוץ 2. במבחן המסך ביצעה את השיר "chandalier" של הזמרת סיה ועברה לשלב הבא אך שבוע לאחר שידור הפרק הודיעה על החלטתה לפרוש מהתוכנית עקב עומס בלוחות זמנים.
אלבום הבכורה שלה "מיכל שפירא – תקליט ראשון", שמומן באמצעות אתר מימון ההמונים הדסטארט, 17  יצא לאור בסוף אוגוסט 2017.
בקיץ 2019 הצטלמה בתפקידי אורח בשתי סדרות מקור ישראליות: "לעבור את הלילה" קומדיה עם שי גולדשטיין ולאה לב לYES ו"לאבד את אליס" של סיגל אבין ששודרה בהוט ב-2020 וגם נמכרה ל appleTV.
