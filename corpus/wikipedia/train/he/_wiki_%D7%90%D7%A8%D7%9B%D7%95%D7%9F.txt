אנא עזרו לשפר את אמינות הערך באמצעות הבאת מקורות לדברים ושילובם בגוף הערך בצורת קישורים חיצוניים והערות שוליים.אם אתם סבורים כי ניתן להסיר את התבנית, ניתן לציין זאת בדף השיחה.
ארכון  היה נושא משרה בכירה בכמה פוליס  ביוון העתיקה ובמיוחד באתונה העתיקה.
תפקיד הארכונטים נוצר כתוצאה מהפלת המלוכה באתונה והצורך להחליף את המלך בתפקידיו השונים. במקורן היו משרות הארכונטים מאוישות על ידי בני האצולה האתונאית . למשך עשר שנים, אולם בשנת 683 לפנה"ס קוצרה תקופת כהונתם של הארכונטים לשנה.
כאשר פייסיסטראטוס יסד את הטיראניה באתונה בשנת 561 לפנה"ס, הוא בחר ארכונטים מאנשי שלומו ובכך רוקן את מוסד הארכונטים מתוכן, מכיוון שהוא היה זה שקיבל את ההחלטות בפועל.
בשנת 487 לפנה"ס אוישו משרות הארכונטים על ידי הטלת פור בין כל אזרחי אתונה, ובשנת 457 לפנה"ס נפתחה המשרה גם לאזרחים ממעמד הזאוגיטים.
התסמותטים היו שישה נושאי משרות שכמו הארכונטים כיהנו למשך שנה. תפקידם היה לטפל בפניות המשפטיות אל הארכונטים והם היו ממונים על לוח הזמנים של המשפטים ועל שיבוץ הארכונטים השונים לשפיטה. בשלב מסוים נוסף אל התסמותטים מזכיר.
בתום כהונתם של הארכונטים והתסמותטים הם הצטרפו למועצת האריאופגוס.
הארכון הבסילאי  מילא בעיקר תפקידים דתיים בחיי הפוליס אתונה שבמקור מילא מלך אתונה. הוא היה מופקד על ניהול פולחני אלים אחדים, והוא היה השופט במקרים של האשמות בחילול הקודש או מחלוקות דתיות אחרות, הייתה לו גם סמכות שיפוט משפטית, והוא היה אחראי על הפניית מקרים משפטיים של רצח, פציעה והריגה אל בתי המשפט והוא כנראה כיהן כיושב ראש השופטים במשפטים האלה.
הארכון הפולמרכי  נטל לידיו בתחילה את התפקיד הצבאי של מלך אתונה כמפקד הצבא, אולם עם הזמן הוא איבד מסמכויותיו ואלו עברו אל הסטרטגים, אבל הוא עדיין שמר על סמכות הפיקוד העליונה וכמו כן הוא היה האחראי על קיום הטקסים הדתיים לאלי המלחמה וכמו כן הייתה לו סמכות להפנות מקרים משפטיים שהיו מעורבים בהם זרים ומטויקים לבתי המשפט המתאימים.
משרת הארכון האפונימי נחשבה ליוקרתית ביותר באתונה מכיוון שעל שם נושא המשרה נקראה השנה, הוא היה מופקד על ביצועם התקין של הליטורגיות, הוא היה מארגן התהלוכות לכבוד האלים דיוניסוס ואסקלפיוס, כמו כן היו סמכויות שיפוט במקרים משפטיים שנגעו לדיני משפחה והוא היה מופקד על הגנת האלמנות והיתומים.
עם התחזקות מעמדה של אתונה בתוך הברית האטית-דלית, והפיכת הברית למכשיר שליטה אימפריאליסטית של אתונה, אתונה נהגה לכפות על בנות בריתה בברית משטר הדמוקרטי הדומה לשלה וככה נוצרו משמרות ארכונטים בפולייס שהיו חברות בברית.
