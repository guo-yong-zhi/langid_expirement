פטר שטיאסטני  הוא שחקן הוקי קרח סלובקי-קנדי מקצועני לשעבר בעמדת חלוץ מרכזי, הנחשב בעיני רבים לגדול שחקני סלובקיה בכל הזמנים.
לאחר שהחל את קריירת הבוגרים של בסלובן ברטיסלאבה וכיכב בנבחרת צ'כוסלובקיה, הדהים שטיאסטני את עולם ההוקי קרח כשערק ב-1980 לקנדה, יחד עם אחיו אנטון, כדי לשחק ב-NHL. אח שלישי, מריאן, ערק אף הוא והצטרף אל השניים כעבור שנה.
שטיסאטני שיחק ב-NHL במשך 15 עונות, כשאת מיטב שנותיו עשה בקוויבק נורדיקס יחד עם שני אחיו. הוא היה המבקיע השני בטיבו ב-NHL בשנות ה-80, כאשר רק וויין גרצקי דורג לפניו ברשימת המבקיעים באותו עשור.
בזירה הבינלאומית זכה שטיאסטני עם נבחרת צ'כוסלובקיה פעמיים באליפות העולם והגיע עוד פעמיים למדליית כסף. לאחר שקיבל אזרחות קנדית עבר לשחק בנבחרת קנדה וזכה איתה בגביע קנדה, ולאחר נפילת מסך הברזל חזר לשחק עבור סלובקיה באולימפיאדת לילהאמר .
שטיאסטני התקבל להיכל התהילה של ההוקי קרח ב-1998.
לאחר פרישתו פנה לפוליטיקה, ובין 2004 ל-2014 היה חבר הפרלמנט האירופי מטעם סלובקיה.
פטר שטיאסטני החל את קריירת הבוגרים שלו בסלובן ברטיסלאבה, ויחד עם אחיו הבוגר מריאן ואחיו הצעיר אנטון הרכיבו השלושה קו התקפה ראשון מצליח עבור המועדון. בעונת 1978/79 הצליחה סלובן, בכיכובם של שלושת האחים, לשבור את ההגמוניה של המועדונים הצ'כים בליגה הצ'כוסלובקית ולזכות באליפות.
סלובן איבדה את תוארה עונה אחת מאוחר יותר, אולם פטר שטיאסטני זכה בה בתואר "מקל הזהב" - שחקן השנה בצ'כוסלובקיה.
באוגוסט 1980 קיבל שטיאסטני, יחד עם אחיו אנטון, החלטה דרמטית - לערוק למערב כדי להעניק חיים טובים יותר לעצמם ולמשפחותיהם, ולשחק ב-NHL. השניים הוברחו בדרך היבשה לאוסטריה. עריקתם של השניים, בעיקר של פטר שנחשב כבר לכוכב הגדול של נבחרת צ'כוסלובקיה ואחד החלוצים הטובים בעולם, הכתה את עולם ההוקי קרח בהלם.
שני האחים הצטרפו לקוויבק נורדיקס, אחת הקבוצות הקטנות של ה-NHL, שנטלה חלק פעיל בהברחתם למערב. לפני הגעתם של פטר ואנטון היו הנורדיקס קבוצה חדשה בליגה, שהצטרפה ל-NHL לאחר סגירת הליגה ששיחקו בה קודם לכן, ה-WHA, שניסתה להתחרות ב-NHL. כתנאי להצטרפותם של הנורדיקס ל-NHL נאלצה הקבוצה לוותר על מרבית שחקניה שפוזרו בין הקבוצות האחרות, ולהתבסס על שחקנים שהקבוצות האחרות ויתרו עליהם או שחקנים צעירים בצעדיהם הראשונים כמקצוענים. העונה הראשונה, לפיכך, הייתה קשה מאוד לנורדיקס.
בואם של האחים ובעיקר של פטר שינה את פני הקבוצה. פטר סיים את עונתו הראשונה עם 39 שערים ו-70 אסיסטים, ובסך הכל 109 נקודות - שיא NHL לרוקי, שהחזיק מעמד 12 שנה 1 . יכולתו המשכנעת זיכתה אותו בגביע קאלדר - גביע רוקי השנה ב-NHL, וסייעה לנורדיקס לעלות לראשונה לפלייאוף ה-NHL, שם נוצחו בסיבוב הראשון. 70 האסיסטים שלו באותה עונה הם עדיין שיא NHL לרוקי .
עריקתם של פטר ואנטון למערב עצרה את הקריירה המוצלחת של האח הבוגר מריאן, שהושעה מכל פעילות בצ'כוסלובקיה. תגובתו לא איחרה לבוא, ובקיץ 1981 ערק גם הוא והצטרף לשני אחיו במדי הנורדיקס.
פטר שטיאסטני המשיך להיות אחד הכוכבים המובילים של הקבוצה, עם יכולת הבקעה גבוהה ויציבה לאורך מרבית שנות ה-80, ונוכחותו הפכה את הנורדיקס לשוכנת קבע בפלייאוף לאורך העשור. בעונת 1981/82 הוביל שטיאסטני, עם הכוכב הקנדי מישל גולה, את הנורדיקס להישגם הטוב ביותר - מעבר של שני סיבובי פלייאוף, אחד מהם על מי שהפכה ליריבתם המושבעת, מונטריאול קנדיאנס. רק בגמר החטיבתי נעצרו שטיאסטני והנורדיקס.
שטיאסטני לא נרתע גם מקטטות, ובאחת מהן, בעונת 1983/84, השתתף בקטטה המונית במשחק פלייאוף בין הנורדיקס והקנדיאנס. מאחר שהמשחק שוחק ביום שישי הטוב, כונתה הקטטה "טבח יום שישי הטוב". שטיאסטני הורחק עם עוד שחקנים בעקבות הקטטה, והקנדיאנס הדיחו את הנורדיקס.
עונה אחת לאחר מכן נקם שטיאסטני בקנדיאנס, כאשר סדרת הפלייאוף בין הקבוצות בסיבוב השני הגיעה למשחק שביעי ומכריע ששוחק ב"מונטריאול פורום", ביתם של הקנדיאנס. שטיאסטני הכריע את הסדרה בשער ניצחון דרמטי בהארכה, והביא את הנורדיקס להשוואת ההישג הטוב ביותר שלהם - הגעה לגמר החטיבתי.
בעונת 1985/86 הוביל שטיאסטני, עם 122 נקודות, את הנורדיקס לאליפות הבית שלהם, "בית אדמס", בפעם הראשונה - אולם הנורדיקס הופתעו בסיבוב הראשון של הפלייאוף והודחו.
העונה הבאה, 1986/87 הייתה החלשה ביותר של שטיאסטני במדי הנורדיקס. הוא סיים אותה עם 77 נקודות בלבד ובפעם הראשונה ירד מ-100 נקודות בעונה הרגילה. הנורדיקס עלו בקושי לפלייאוף. בפלייאוף שיפר שטיאסטני משמעותית את יכולתו, אולם הנורדיקס נתקלו שוב ביריבה המושבעת ממונטריאול, והודחו בסיבוב השני.
שטיאסטני שיפר את יכולת ההבקעה שלו בעונת 1987/88, אולם הנורדיקס נחלשו וסיימו אחרונים ב"בית אדמס". שטיאסטני החמיץ את הפלייאוף לראשונה בקריירת ה-NHL שלו. המצב הוחמר עוד עונה לאחר מכן, כאשר שטיאסטני הידרדר ביכולתו והנורדיקס הפכו לקבוצה הגרועה בליגה.
לקראת סיום עונת 1989/90, כאשר היה ברור שגם בה יחמיצו הנורדיקס את הפלייאוף, הועבר שטיאסטני לניו ג'רזי דווילס כדי לעזור לה במירוץ הפלייאוף שלה. הוא סיים את שנות ה-80 כמבקיע השני בטיבו ב-NHL באותו עשור, כאשר רק ויין גרצקי דורג לפניו.
שטיאסטני הגיע לניו ג'רזי דווילס כשהוא מעבר לשיאו ותפוקתו הולכת ויורדת, אולם עדיין היה אחד המבקיעים הטובים בקבוצה וסייע לה להפוך, לראשונה בתולדותיה, לשוכנת קבע בפלייאוף. בפלייאוף של עונת 1991/92 היה המבקיע המצטיין שלה עם 10 נקודות ב-7 משחקים.
לאחר עונה חלשה ב-1992/93 הועבר שטיאסטני לסנט לואיס בלוז, שנהגה באותה עת במדיניות של רכישת כוכבים וותיקים ומבוגרים. בבלוז מיעט שטיאסטני לשחק, ולאחר תחילת עונת 1994/95 - שהתאחרה בשל שביתה בליגה - פרש שטיאסטני מפעילות.
שטיאסטני הופיע לראשונה בזירה הבינלאומית באליפות העולם עד גיל 20 שנערכה בקנדה ובארצות הברית. הוא סיים כמבקיע המצטיין של נבחרת צ'כוסלובקיה עם 5 נקודות ב-5 משחקים, אולם במשחק האחרון - קרב ישיר על מדליית הארד - לא הצליחה צ'כוסלובקיה לנצח את נבחרת שוודיה. המשחק הסתיים בתיקו והשוודים זכו במדליה.
1976 הייתה שנה עמוסה במיוחד, ומוצלחת מאוד, עבור שטיאסטני בזירה הבינלאומית. הוא החל אותה בהופעה נוספת באליפות העולם עד גיל 20, וזכה במדליה בינלאומית ראשונה - מדליית ארד. בהמשך השנה שיחק שטיאסטני עם הנבחרת הבוגרת של צ'כוסלובקיה באליפות העולם, ויחד עם כל הנבחרת הפיק הופעה משכנעת מאוד עם 9 ניצחונות ותיקו ב-10 משחקים, שהביאו לצ'כוסלובקיה זכייה באליפות בפער ניכר מיריבתה המושבעת, ברית המועצות. בקיץ, במהדורה הראשונה של גביע קנדה, הסתפק שטיאסטני ב-4 אסיסטים בלבד ולא כבש שערים, אולם הגיע עם צ'כוסלובקיה לסדרת הגמר בה נוצחה ב-2 משחקים על ידי נבחרת קנדה.
ב-1977 שמרה צ'כוסלובקיה עם שטיאסטני על התואר העולמי. שטיאסטני כבש 3 שערים ומסר 5 אסיסטים.
שנה לאחר מכן, באליפות שנערכה בפראג, הצטיינה צ'כוסלובקיה בשלבים הראשונים והגיעה עם 9 ניצחונות מ-9 משחקים למשחק המכריע מול ברית המועצות, כשהיא זקוקה לתיקו כדי לזכות באליפות שלישית ברציפות - אולם נוצחה במשחק והפסידה את התואר. שטיאסטני הצטיין באליפות, כבש 5 שערים ומסר 6 אסיסטים. גם באליפות ב-1979 הסתפקו שטיאסטני וחבריו במדליית הכסף.
הופעתו הראשונה של שטיאסטני באולימפיאדה הייתה באולימפיאדת לייק פלאסיד . צ'כוסלובקיה, שהגיעה כמועמדת בכירה למדליה בעקבות הישגיה הקודמים בזירה העולמית, ספגה תבוסה קשה ומפתיעה בבית המוקדם מידי נבחרת ארצות הברית, החמיצה את העלייה לבית הגמר של הטורניר והסתפקה במקום החמישי המאכזב. אף על פי ששטיאסטני הצטיין באופן אישי בטורניר - 7 שערים ו-7 אסיסטים ב-6 משחקים בלבד - ספג, כמו הנבחרת כולה, ביקורת קשה על הכישלון.
זו הייתה הופעתו האחרונה של שטיאסטני במדי צ'כוסלובקיה במסגרת רשמית. בקיץ של אותה שנה ערק למערב.
הופעתו הבאה של שטיאסטני בזירה הבינלאומית הייתה בגביע קנדה של 1984 לאחר שקיבל אזרחות קנדית. שטיאסטני נכלל בסגל של נבחרת קנדה למשחקים - דבר שגרר מחאות מצד אנשי נבחרת צ'כוסלובקיה, שהשתתפה אף היא בטורניר. מחאותיה של צ'כוסלובקיה לא הועילו, ושטיאסטני השתתף עם קנדה בטורניר וזכה איתה בגביע. את שערו היחיד בטורניר כבש שטיאסטני, למרבה האירוניה, דווקא לרשתה של צ'כוסלובקיה - קנדה הביסה את צ'כוסלובקיה 7:2 ושטיאסטני כבש את השער השביעי שחתם את התבוסה הצ'כוסלובקית.
זו הייתה הופעתו היחידה של שטיאסטני במדי קנדה, ועד סמוך לפרישתו נעדר מהזירה הבינלאומית.
לאחר פיצולה של צ'כוסלובקיה, וכשהוא לקראת סיום הקריירה שלו, חזר שטיאסטני להופיע בזירה הבינלאומית במדי סלובקיה באולימפיאדת לילהאמר  - הופעתה הראשונה של סלובקיה כמדינה עצמאית במסגרת רשמית של ההוקי קרח הבינלאומי. שטיאסטני היה גם נושא הדגל של המשלחת הסלובקית בטקס הפתיחה. הוא הצטיין עם 4 שערים ו-5 אסיסטים וסייע לסלובקיה לסיים שני שלבים ראשונים בטורניר במקום הראשון, אולם ברבע הגמר נוצחה סלובקיה בידי רוסיה והסתפקה במקום השישי.
ממש לפני שהודיע על פרישתו חזר שטיאסטני להופעה אחרונה במדי סלובקיה, באליפות העולם דרג B ב-1995. בגיל 38 היה שטיאסטני המבקיע המצטיין בטורניר וסייע לסלובקיה לסיים את הטורניר במאזן מושלם של 7 ניצחונות, ולעלות לראשונה לדרג העולמי העליון. בין שעריו היה שער הניצחון במשחק המכריע נגד לטביה שהגיעה אף היא למשחק עם מאזן מושלם.
שטיאסטני מעולם לא הסתיר את דעתו על הצעד שעשה עם עריקתו למערב. שנים מאוחר יותר אמר: ”זו ההחלטה הטובה ביותר שקיבלתי בחיי. היא נתנה למשפחתי הזדמנויות שאנשים מאחורי מסך הברזל יכלו רק לחלום עליהן. האפשרות לשחק הוקי קרח מקצועני לצד שני אחי הייתה הדובדבן שבקצפת.”
שני בניו, שנושאים את שמם בהיגוי הצפון אמריקאי שלו  הפכו גם הם לשחקני NHL. יאן סטאסטני החל את קריירת ה-NHL שלו באדמונטון אוילרס ולאחר מכן ניהל קריירה ארוכה בליגה הגרמנית. פול סטאסטני היה אחד מכוכביה של קולורדו אוולאנש - הגלגול המאוחר של קוויבק נורדיקס, הקבוצה בה כיכב אביו, ונכון ל-2023 משחק בקרוליינה הוריקנס. פול, שמחזיק גם באזרחות אמריקאית, שיחק בנבחרת ארצות הברית באולימפיאדת ונקובר  וזכה איתה במדליית הכסף.
לאחר הפרישה עבר שטיאסטני לתפקיד ניהולי בסנט לואיס בלוז, הקבוצה בה סיים את קריירת ה-NHL שלו. הוא שימש כמגלה כישרונות של הקבוצה באירופה עד שנת 2000.
ב-1998 התקבל כחבר בהיכל התהילה של ההוקי קרח.
עם סיום תפקידו המקצועי עבר לפעילות עסקנית ופוליטית. הוא שימש מנכ"ל התאחדות ההוקי קרח של סלובקיה עד שנת 2005.
ב-2004 נבחר שטיאסטני כחבר בפרלמנט האירופי מטעם מפלגת האיחוד הנוצרית-דמוקרטית של סלובקיה. הוא שב ונבחר לתפקידו ב-2009. לאחר שהודיע ב-2013 כי הוא שוקל לרוץ לנשיאות סלובקיה, החליט שלא לרוץ לתפקיד, וגם לא הגיש מועמדות לקדנציה נוספת בפרלמנט האירופי. הוא סיים את תפקידו ב-2014.
מקרא: מש - משחקים; שע - שערים; אס - אסיסטים; נק - נקודות; ד"ע - דקות עונש .
