נועם ענבר  הוא מוזיקאי, זמר ואמן פרפורמנס, ממייסדי הלהקות הבילויים ואוי דיוויז'ן ומקהלת גיא בן הינום.
ב-1996 הקים ענבר את להקת הבילויים יחד עם הגיטריסט ימי ויסלר, חברו לתיכון עירוני ד' בתל אביב. השניים הלחינו וכתבו את כל שירי הלהקה, חלקם בנפרד וחלקם יחד, כאשר ענבר היה הזמר המוביל והבסיסט. הלהקה הוציאה שלושה אלבומים בין השנים 2003–2013 . למרות שהפסיקה את פעילותה אחרי אלבומה האחרון, הלהקה מעולם לא התפרקה באופן רשמי.
בין השנים 2007 ל-2016 שיתף ענבר פעולה עם הבמאי אבי מוגרבי בשלושה סרטים: "z32" , הנסוב סביב עדותו של חייל שנשלח לפעולת נקם, "פעם נכנסתי לגן" , המספר את סיפורו של המורה עלי אל-אזהרי מהכפר ההרוס ספוריה ו-"בין גדרות" , המתעד סדנת תיאטרון שהתקיימה בשיתוף עם מבקשי מקלט מאריתראה וסודאן בעודם כלואים במתקן חולות שבנגב. ענבר הלחין את המוזיקה לסרטים והיה שותף לתהליך העבודה ולתסריט. שיתוף הפעולה עם מוגרבי הוליד גם את "The Details", מיצב סאונד-וידאו. העבודה הועלתה בבכורה בפסטיבל הקולנוע של ברלין ב-2012 ולאחר מכן ב"לילות לבנים" של העיר פריז ב-2013 ובפסטיבל הקולנוע הדוקומנטרי של לונדון  ב-2014.
ב-2017 הוצגה בתערוכה של פסטיבל הקולנוע של ברלין , עבודת הווידאו "פנה הגשם" מאת ענבר. העבודה היא תיעוד של הקלטת הפסקול לסרט "בין גדרות".
ענבר שיתף פעולה בשתי יצירות לבמה עם המשורר והמחזאי יונתן לוי: "רפול והים" , יצירה מונומנטלית למקהלה ולשחקן יחיד  המגוללת את סיפור מותו של רפאל איתן 1 , ו"נפילים" , טרילוגיה ישראלית הסוקרת בלשון ובדימויים מיתיים שלושה עשורים בתרבות המקומית 2 .
ב-2006 חבר ענבר למוזיקאים אסף תלמודי, אייל תלמודי, גרשון לייזרסון, ואביחי טוכמן והחמישה הקימו את הרכב הפוסט-כליזמר אוי דיוויז'ן. ענבר שימש כסולן ההרכב והלחין שירים לטקסטים ביידיש. ההרכב הוציא שני אלבומים בהשתתפותו של ענבר . הלהקה הופיעה בפסטיבלים באירופה, ארצות הברית וקנדה 3 .
ב-2012 העלה ענבר את מופע ״הרדמה״ במוזיאון ישראל. במופע זה העלה ענבר ביצועים לשירי ערש בעברית, ערבית, יידיש, פולנית, אנגלית וארמנית 4 .
ב-2014, במסגרת עונת התרבות ירושלים, העלה את "פסיכומיסטיקה!" יחד עם ההרכב GREEDYADAM אשר כולל גם את אדם שפלן ואריאל ערמוני 5 . ב"פסיכומיסטיקה!" שילב ענבר בין פסיכדליה ליצירות מהחזנות הקלאסית, בעיקר מאת החזן פייר פינצ'יק 6 . ב-2015 עיבד וביצע אתם את שיר הנושא לסרט "האיש שבקיר" של יבגני רומן.
ב-2015 העלה ענבר בשיתוף עם הבמאי ניר שאולוף את "קנטטת הג'יבריש" בפסטיבל "טקטוניקס" בתל אביב. ״קנטטת הג׳יבריש״ היא יצירה ליטורגית לשישה זמרים וסולנית בת 11. את הטקסטים בג'יבריש חיבר המשורר יונתן לוי.
באותה שנה ייסד ענבר  את "מקהלת גיא בן הינום". המקהלה מפגישה זמרים מרקעים שונים. את המוזיקה למקהלה חיבר ענבר לטקסטים מאת משוררים כגון יונתן לוי, אהרן שבתאי ולואיס קרול. אחרי שנתיים של פעילות הפכה המקהלה לקולקטיב שיתופי המבצע מוזיקה שמלחינים חבריה.
ב-2017 נפתחה תערוכת היחיד של ענבר, "שרים בכיכר", במוזיאון תל אביב. התערוכה ארכה שישה חודשים ושילבה יצירות לזמרים ואירועים השתתפותיים. בפרויקט זה שיתף ענבר פעולה גם עם נטע ברזילי 7 . באותה השנה, העלה ענבר את היצירה “רעם” לשישה מתופפים בבסיס לאמנות ותרבות.
ב-2018 ו-2019 יצירתו של ענבר למקהלה רבת משתתפים "עצום" עלתה בפסטיבל "מקודשת".
ב-2023 יצא אלבום הסולו הראשון שלו, "הפניקס". כל שירי האלבום נכתבו על ידי המשורר, המחזאי ואמן הספוקן וורד יונתן לוי והולחנו על ידי ענבר. האלבום כולל השפעות של מוזיקה שחורה. 8 
