טריגון מנגרובים  הוא מין של דג סחוס ממשפחת הטריגוניים החי לאורך האזור האינדו-פסיפי שבין ים סוף למימי צפון אוסטרליה ומיקרונזיה.
טריגון מנגרובים מצוי בעומקים רדודים בקרבת המדף היבשתי לאורך קרקעית הים בשוניות כמו שוניות אלמוגים, לגונות, חופים סלעיים ומצוי גם במים מליחים של שפכי נהרות ויערות מנגרובים, מהם קיבל את שמו. מין זה מצוי בסכנת הכחדה עקב דיג יתר וזיהום בתי גידולו ובעיקר יערות המנגרובים.
טריגון זה משתייך לסוג Urogymnus, בו גם המין הענקי טריגון נהרות ענק מנהרות אינדונזיה. הוא קטן מקרובו בהרבה ומגיע לאורך של עד 3.5 מטרים ולרוחב של עד 141 ס"מ. צבע העור של הבוגרים סגלגל ואפור כהה מנומר בכתמים לבנים כשהבטן לבנה. הטריגון בעל כנפיים עגלגלות, מכסה זימים בולט וחוטם צר ומחודד. בקצה זנבו ישנו עוקץ ארוך המכיל ארס והטריגון מנפנף בו להגנה מטורפים. מין זה משריץ צאצאים חיים.
הטריגון ניזון על הקרקעית בעזרת החוטם החד שלו תוך שימוש באמפולות לורנציני. הוא ניזון ממגוון דגי גרם קרקעיים, מסרטנים, חסילונים ופראונים ומרכיכות ותולעים. הוא עצמו נטרף בידי מספר כרישים, אף שבין שורשי המנגרובים אין לו הרבה טורפים.
