דייוויד ליין  היה מנהיג וסופר נאו נאצי, פעל בארצות הברית של אמריקה בעיקר בשנות השבעים והשמונים. דורג על ידי הליגה נגד השמצה כמנהיג הפוליטי המסוכן ביותר ליהודים ולקבוצות מיעוט אחרות. ליין התפרסם בזכות משפט שחיבר בשם 14 מילים - "עלינו להבטיח את קיום הגזע שלנו ואת עתידם של הילדים הלבנים". משפט זה הוא עיבוד של פיסקה מתוך מיין קאמפף והוא הפך לסיסמתם של נאו-נאצים וחברי תנועות גזעניות ברחבי העולם.
ליין גם נודע כמייסד דת הוואטוניזם, המשלבת בין מיסטיקה מההיסטוריה הגרמאנית לבין רעיונות גזעניים ונאציים.
ליין נולד במדינת איווה לזוג אלכוהוליסטים. בגיל שנתיים נלקח מהוריו לבית יתומים ובגיל 5 בהיותו בבית יתומים אומץ בידי משפחתו של כומר לותרני אדוק. באוטוביוגרפיה שלו הוא כתב שילדותו עברה עליו בתפילות ובתשבחות לישו ובניסיונות להתחמק משיניו החדות של כלב המשפחה. בשל עבודתו של אביו המאמץ, נדדה משפחתו של ליין בין ערים ומדינות שונות בארצות הברית ובתוכן אילינוי, קולורדו וטקסס. משפחתו המאמצת של ליין אימצה ילדה נוספת שהשלימה את לימודיה במערכת החינוך של הכניסיה הלותרנית, ולאחר לימודיה במכללה נוצרית התחתנה עם שחור.
ליין למד בתיכון בעיירה אורורה שבמדינת קולוראדו, שם לדבריו היה תלמיד מצטיין, אך הירבה להסתכסך עם המורים בגלל דעותיו הפוליטיות הלא שגרתיות. לאחר לימודיו בתיכון מצא ליין עבודה בחברת חשמל מקומית ובגיל 21 נישא לאשתו הראשונה, מרי לו. נישואים אלו לא החזיקו מעמד למעלה ממספר חודשים.
לטענתו של ליין, הוא חקר את ההיסטוריה ואת הפוליטיקה של העולם עד שב-1978 הגיע למסקנה שארצות אירופה ואמריקה הצפונית נשלטות על ידי הציונות שמטרתה המרכזית היא השמדתו של הגזע הלבן. על פי הליגה נגד השמצה, כבר ב-1979 הנהיג דייוויד ליין את סניף דנוור של הקו קלוקס קלאן, כך שסביר להניח שפעילותו הגזענית החלה עוד לפני שסיים את "מחקריו" ב-1978.
בשנת 1983 היה ליין בין תשעת מייסדיו של ארגון טרור ניאו נאצי בשם "המסדר". מטרתו של הארגון הייתה יצירת צבא גרילה לצורך השתלטות על שטחים בארצות הברית, בהם תוקם מדינה ארית טהורה.
ארגון המסדר נמצא אחראי לשוד מזוין של מיליוני דולרים, לחטיפות, לרצח של לפחות שני בני אדם ובארגון מחנות אימונים בהם תורגלו שיטות לוחמת קומנדו וביצוע התנקשויות. במהלך פעילותו בארגון המסדר טבע ליין את משפט 14 מילים וגם פרסם רשימה של שמונים ושמונה כללים שמתארים הבנתו את "חוקי הטבע" שעל פיהם, לטענתו, מתנהלת ההיסטוריה של המין האנושי. לדוגמה אחד משמונים ושמונה הכללים הוא "הבלתי אלימים והלא חמושים ישועבדו".
בנובמבר 1985 נלכד ליין על ידי השלטונות הפדרליים בחשד למעורבות ברצח שדר הרדיו היהודי האמריקאי, אלן ברג. ליין הורשע ונשפט לרצות 190 שנים בכלא על מספר עבירות. בעת כליאתו הפך ליין לאידאולוג המרכזי של הגזענות האמריקאית. הוא ייסד את דת הוואטוניזם, כתב מספר ספרים וניהל תכתובות ארוכות עם מנהיגים גזעניים שונים. שתי יצירותיו המרכזיות, משפט 14 מילים ו-"88 העקרונות", הפכו למוטו של התנועות הגזעניות ברחבי העולם המערבי כאשר הן מסומלות על ידי צמד המספרים 88/14.
ליין מת בכלא האמריקאי ב-28 במאי שנת 2007.
