גבי אביב  הוא איש חינוך וקצין צה"ל בדימוס בדרגת אלוף-משנה. שימש המפקד הראשון של חטיבת אפרים.
אביב נולד במרוקו. בן בכור לפנחס, מורה במקצועו ולסוליקה, עקרת בית. באוקטובר 1957, עלה אביב עם משפחתו לארץ למעברת דורה בנתניה, ומשם עברה המשפחה למגדל העמק. 
התגייס לצה"ל והתנדב לצנחנים. עבר את הגיבוש ליחידות החטיבתיות והתקבל לפלחה"ן צנחנים. עבר מסלול לוחם וקורס קציני חי"ר. במלחמת יום הכיפורים לחם בחזית הצפון ברמת הגולן. לאחר מספר תפקידים שירת כמפקד פלוגה בנח"ל. בשנת 1978 שימש סגן מפקד פלוגה ומפקד מחזור בבה"ד 1. בעת פרוץ מלחמת לבנון הראשונה, שימש כמפקד גדוד חי"ר בגזרה המערבית בלבנון. בהמשך היה סגן מפקד חטיבה 228. לאחר מכן מונה למפקד מרחב יהודה , שהפך לאחר מכן לחטיבת יהודה. בתפקיד זה שימש בזמן האינתיפאדה הראשונה. בשנת 1988 מונה למפקד הראשון של חטיבת אפרים שזה עתה הוקמה 1 . מפקדת החטיבה הוקמה בתוך העיר טול כרם במבנה המשטרה הבריטי מסוג טגארט. בהמשך שימש כסגן ורמ"ט אוגדת איו"ש. לאחר מכן היה סגן מפקד אוגדה 85 עד לפרישתו מצה"ל בשנת 1994.
אביב משרת במילואים בפיקוד צפון.
עם סיום שירותו הצבאי, התמודד אביב על תפקיד ראש עיריית טבריה. לאורך השנים הפך אביב למרצה במספר מוסדות אקדמאיים, לרבות, מכללת אוהלו, אוניברסיטת חיפה ואוניברסיטת American Jewish בלוס אנג'לס, שם חי בין השנים 2005–2011. אביב הוא בעל תואר שני בהיסטוריה ובארכאולוגיה ימית ובעל הסמכה כמדריך טיולים ומורה דרך. עד היום הוא משמש מחנך ומורה להיסטוריה ואזרחות. ב-2020 סיים אביב כבוגר תואר L.L.B במשפטים ומשמש כיום כעורך דין.
אביב נשוי לגלי, מנהלת בית ספר, ואב לחמישה. 
