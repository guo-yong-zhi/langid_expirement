2.2 מטרים  
מקלע מקביל PK בקליבר 7.62 מ"מ 
T-15 ארמטה הוא נגמ"ש לחימה כבד ממשפחת הארמטה. נחשף לראשונה במצעד יום הניצחון במוסקבה בשנת 2015.
בשנים האחרונות, רוסיה פיתחה תוכנית לפלטפורמה משותפת לכלי הלחימה, ששמה הוא משפחת הארמטה. משפחה זו אמורה להתבסס על מרכב משותף ומיגון דומה, וכך לאפשר את החלפתם של הכלים המתיישנים שבצבא הרוסי, כמו טנקי T-90 או נגמ"שי BMP-3.
הנגמ"ש T-15 מיועד להחליף את נגמ"שי הלחימה שבשירות הצבא הרוסי מדגם BMP-3 וקודמיו.
המרכב של ה-T-15 מבוסס על המרכב של משפחת הארמטה, ובמרכב זה משתמש גם טנק ה-T-14 ארמטה וכלים נוספים. 
המנוע ממוקם מלפנים, ובחלק האחורי נמצא תא הלוחמים היכול להוביל עד תשעה לוחמים, ואלו פורקים דרך דלת לוחמים המאפשרת כניסה ופריקה מהירה של לוחמים, והיא ממוקמת בחלקו האחורי של הכלי. 
המנוע עצמו הוא מנוע דיזל בהספק של 1,200 כוחות סוס, והמהירות המקסימלית שלו נעה בין 65 ל-70 קמ"ש בכביש. כמו כן, מוערך כי הוא יכול לצלוח נהר  בעומק של 1.2 מטר, לצלוח תעלה נגד טנקים בעומק של 2.8 מטר, לטפס מדרגה בגובה של 0.8 מטר, לטפס עלייה בשיפוע של 60% ולנסוע בשיפוע צד של 40%. 1 
דלת תא הלוחמים המוגנת במיגון כלוב
לטנק שריון מרוכב פאסיבי, דומה לזה של טנק ה-T-14 ארמטה. המיגון של הטנק משופע ברובו, עם דגש על החזית של הכלי. כמו כן, במיגון של הכלי נוספו פלטות מיגון נוספות, וישנם פלטות בזוקה להגנה על המזקו"ם של הטנק מפני רקטות נגד טנקים הנורות על ידי חיילי חי"ר מטווח קצר.
לטנק גם לוחות מיגון ריאקטיבי, בחזית, בצדדים, וגם בירכתי הכלי. כמו כן, הכלי חמוש במערכת הגנה אקטיבית לטנקים מדגם "אפגניט" עם מכ"ם, וזו יעילה רק לאיומים המכוונים לחזית הכלי. בנוסף, לכלי מדוכות עשן, למטרות מיסוך והטעייה של נשק מונחה, מערכת כיבוי אש אוטומטית ומערכת להגנה על הכלי מפני איומי אב"כ . 2 
הנגמ"ש במבט מאחור. ניתן להבחין בשריון הריאקטיבי ובפלטות הבזוקה שמגנות על המזקו"ם
מבט מקרוב על המיגון של המזקו"ם
מבט מקרוב על מדוכות העשן ותאי הרסס של מערכת ההגנה האקטיבית "אפגניט"
מבט מלפנים. ניתן להבחין במיגון המשופע ולוחות השריון הריאקטיבי בחזית, במדוכות העשן ובתאי הרסס של מערכת ההגנה האקטיבית
ל-T-15 צריח מתוצרת KBP מדגם Epoch, ועליו מותקן החימוש העיקרי של הנגמ"ש, תותח אוטומטי 30 מ"מ החמוש ב-500 פגזים מסוגים שונים, לטווח מקסימלי של 4 ק"מ. הצריח הוא בלתי מאויש, ונשלט מפנים הכלי, בדומה לעמדה כמו קטלנית של רפא"ל, במבנה זה, מפקד הנגמ"ש יושב מאחור, והנהג והתותחן בחלק הקדמי יותר של הכלי. כמו כן, בצריח מקלע מקביל מדגם PK בקליבר 7.62 מ"מ והוא חמוש ב-2,000 כדורים. בנוסף לכך, ישנם שני טילי 9M133 קורנט E בכל צד של הצריח, אלו טילים מונחים נגד טנקים, עם טווח של 8 קילומטרים. 3 
ל-T-15 מערכות אופטיקה מסוגים שונים וחיישנים מגוונים. ישנם חיישנים אלקטרו-אופטיים ומערכות ראיית לילה. אלו מאפשרים תצפיות ביום ובלילה, גם בתנאי מזג אוויר קשים. כמו כן, יש בכלי חיישנים לבדיקת מזג אוויר ורוחות, ואלו מעבירים מידע למחשב הבליסטי של הנגמ"ש.
מבט מקרוב על הצריח. ניתן להבחין בתותח, באמצעי האופטיקה והתצפית ובשני טילי ה9M133 קורנט בצידי הצריח
ניתן להבחין בארבעה טילי 9M133 קורנט הקורנט שבשני צידי הצריח ובמדפים של אנשי הצוות
