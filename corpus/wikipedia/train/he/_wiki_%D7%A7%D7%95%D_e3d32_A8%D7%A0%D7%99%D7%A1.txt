
Confuciusornis sanctusConfuciusornis duiConfuciusornis chuonzhousConfuciusornis suniae
קונפוציוסאורניס  הוא סוג של עוף פרהיסטורי שחי בסין בתחילת עידן הקרטיקון לפני כ-120 מיליוני שנים. מידותיו היו כשל עורב, ובדומה לעופות המודרניים, לקונפוציוסאורניס היה מקור חסר שיניים, וזאת אף על פי שעופות הקרובים לו, כדוגמת ההספראורניס והאיכתיאורניס, שחיו זמן רב יחסית אחר זמנו, היו בעלי שיניים; הדבר מעיד שאובדן השיניים נעשה בצורת אבולוציה מתכנסת אצל הקונפוציוסאורניס ועופות אחרים. הוא נקרא על שם הפילוסוף הסיני קונפוציוס .
בסוג קונפוציוסאורניס ארבעה מינים מוכרים: C. sanctus , C. dui ,  C. chuonzhous  ו-C. suniae  . מין עוף נוסף שהיה קרוב של הקונפוציוסאורניס, ה- Changchengornis hengdaoziensis חי באזור בו חי הקונפוציוסאורניס בערך באותו הזמן. בדיקות פילוגנטיות הראו כי הקונפוציוסאורניס היה קרוב יותר למיקרורפטור ולדרומזאורידים אחרים מאשר ל-ארכאופטריקס שמבחינה חיצונית דמה במידה רבה לעוף מודרני; מכל מקום, ברור כי הקונפוציוסאורניס לא התפתח מהארכאופטריקס.
נוצותיו של הקונפוציוסאורניס היו פלומתיות, ונוצות הזנב היו ארוכות במיוחד.
מאובנים של קונפוציוסאורניס מראים כי עצם הזרוע שלו הייתה גדולה במיוחד, וייתכן שחור אופייני סמוך לסוף הכתף הפחית ממשקל העצם. עצם הבריח הייתה מעין מוט פשוט, כמו זו של הארכאופטריקס. עצם החזה הייתה מעין לוח קטן ופשוט שייתכן והיה לו עיבוי כמקובל אצל עופות מודרניים אך גודלו לא אפשר עיגון של שרירים גדולים. עם זאת, עצם השכם הייתה מאוחדת עם עצם החרטום וייתכן שהיוו יחדיו בסיס איתן לשרירים ששימשו לתעופה. לשום עוף מודרני אין מבנה תואם. כיוון הגומה בעצם הכתף פונה הצידה במקום כלפי מעלה כמקובל בעופות מודרניים. משמעות עובדה זו היא שהקונפוציוסאורניס לא היה מסוגל להרים את כנפיו מעל לגבו. ולכן, כמו הארכאופטריקס, הוא לא היה מסוגל ליצור תנועת כנף כלפי מעלה כפי שטכניקת התעופה של עופות מודרניים דורשת, אך ייתכן שעצמות הכתף הייחודיות איפשרו להשתמש בטכניקה אחרת.
הקונפוציוסאורניס היה מפותח יותר מן הארכאופטריקס בכך שהיה לו זנב קצר שהיה בנוי מאיחוי החוליות האחרונות של עמוד השדרה, אך פחות מפותח מעופות מודרניים. על נוצות התעופה העיקריות היו עדיין טפרים, והן היו ארוכות פי שניים מן הגפיים ובאופן יחסי ארוכות יותר משל העופות המודרניים, בעוד שהנוצות המשניות היו יחסית קצרות יותר. מכיוון שכך, צורת הכנפיים הייתה שונה במידה רבה מצורת הכנפיים של העופות המודרניים. לפרטים רבים היו נוצות זנב ארוכות ודמויות סרט, דבר שייתכן ומרמז על דו-צורתיות זוויגית ועל שימוש בהן בחיזור, בעוד ששאר נוצות הזנב היו קצרות וככל הנראה לא היו לעזר בעת התעופה. הפרופורציה של הבוהן יחסית לשאר האצבעות מרמזת שהקונפוציוסאורניס הלך וטיפס כאחד, והציפורניים הארוכות של הבהונות והאצבעות השלישיות שימשו כנראה לעזר בשעת הטיפוס. בחלקו העליון של הראש הייתה כנראה ציצית שיער או כרבולת, בדומה לזו שיש לטוראקיים ולקוליוסאים בימינו.
קיימים מאובנים של פרטים צעירים או כאלה שהיו באמצע שלב ההתבגרות, ומבחינת דפוסי הגדילה של עצמותיהם הסיקו החוקרים כי הקונפוציוסאורניס הגיע לבגרות מעט לאט יותר מעופות בינוניים בגודלם החיים כיום, אך מהר יותר מאשר מרבית הדינוזאורים המתקדמים. ייתכן שהדבר מעיד על כך שהקונפוציוסאורניס היה אוכל-כול, ותזונתו הייתה דומה לעופות דוגמת העורביים של ימינו. לעומת זאת, קיימת סברה שלפיה הוא היה צמחוני, וזאת בגלל מקורו חסר השיניים. נמצא פרט מאובן אחד ששאריות מזון היו בגופו, ונראה כי הוא היה במהלך העלאת גירה של צנפה המורכבת מעצמות דגים כאשר מת.
