משולש ורוד הוא טלאי בצורת משולש שווה-צלעות ורוד העומד על קודקודו ששימש בגרמניה הנאצית לסימון הומוסקסואלים במחנות הריכוז 1  שנאסרו בהתאם להוראות סעיף 175 לחוק העונשין הגרמני, הסעיף שאסר על יחסים אינטימיים בין גברים. החוק הגרמני לא אסר יחסים אינטימיים בין נשים ולסביות לא נחשבו לאיום חברתי פוליטי כמו גברים 2 .
לימים הפך סימון זה לאחד מסמלי הגאווה וסמלי הזכויות של הקהילה הלהט"בית 1 , ולסימון השני הכי מוכר של קהילה זו, אחרי דגל הגאווה.
אסירים במחנות הריכוז אשר זוהו כהומוסקסואלים חויבו לענוד את תג המשולש הוורוד על הבגד העליון, כחלק מהוראות לבישת התגים שחילקה את האסירים לפי "סוג" . הבחירה בצבע הוורוד להומסקסואלים הייתה מכוונת וסימלה את התפיסה שהם גברים רכרוכיים ונשיים 3 , שגבריותם הצטמצמה במסגרת ההטרוסקסיזם הנאצי. בנוסף, המשולשים הוורודים היו בדרך כלל גדולים יותר ממשולשים אחרים מכיוון שהנאצים רצו שהומוסקסואלים יהיו גלויים במיוחד. 4  לא כל האסירים, תחת סעיף 175 שולחו למחנות ריכוז; קשה לאמוד את מספר ההומוסקסואלים שנאסרו במחנות הריכוז. הסופר היהודי הגאה, ריצ'רד פלנט, העריך בספרו, The Pink Triangle  שמספר האסירים ההומוסקסואלים ששהו במחנות הריכוז: "בין 1933 ל-1944 נע בין 50,000 ל-63,000" 5 . הערכה אחרת טוענת כי בין השנים 1933- 1945 נעצרו כ-100 אלף גברים על בסיס היותם הומוסקסואלים. 50,000 מהם נשפטו על ידי בתי המשפט ונשלחו לבתי כלא רגילים, בין 5,000 ל-15,000 נכלאו במחנות ריכוז 6 . אחרי ששוחררו מהמחנות, היו מספר אסירים שנכלאו לשנתיים נוספות על בסיס סעיף 175 שלא בוטל 7 .
הנאצים לא סיווגו לסביות כאסירות על בסיס זהות מינית, ורק אסירים גברים הומוסקסואלים נאלצו ללבוש את המשולש הוורוד. לסביות נשאו לעיתים "משולש שחור" שהיה תג של קבוצות שנחשבו "א-חברותיות". 4  אף על פי שהמעצרים המשטרתיים של לסביות היו נדירים יחסית 2  בווינה, בין השנים 1938 -1945 העומדו לדין 79 נשים על יחסים לא טבעיים 8 .
שלא כמו קבוצות אסירים אחרות, לאחר מלחמת העולם השנייה, רבים מהאסירים שענדו משולש ורוד, לא הוכרו ציבורית כקבוצות אסירים אחרות, במערב ובמזרח גרמניה, והתנהגות הומוסקסואלית נחשבה לפשע 3 . למעשה, התיקון הנאצי לסעיף 175, שהפך את ההומוסקסואליות מעניין פרטי לעבירה נותר ללא שינוי אחרי המלחמה עוד 24 שנים 9 . לאחר עשור של קמפיין ציבורי, ב-2002 ממשלת גרמניה התנצלה בפני אסירים הומואים שהיו במחנות ואלו שנותרו בחיים, קיבלו פיצויים אוטומטית 10 . מהלך זה היה חלק מהחנינה הכללית שניתנה לכל מי שהורשע תחת סעיף 175 7 .
בשנת 2000, תיעד הסרט הדוקומנטרי סעיף 175 חלק מעדויותיהם של 10 מהאסירים שנשארו בחיים 11 .
בשנות ה-70 החל השימוש במשולש ורוד, לרוב עם קודקוד כלפי מעלה, כסמל למחאה למען זכויות להט"ב וכן כניסיון לחבר היסטוריה קהילתית 5 . בשנות ה-90 החלה השימוש בו גם על ידי התנועה הקווירית 12 . אקדמאים אחדים העלו סברה לפיה השימוש הנרחב במשולש כסמל להט"ב החל לאחר הפרסום בשנות ה-70 של ספר הזכרונות "האיש עם המשולש הוורוד" מאת ניצול השואה היינץ הגר 13 .
משולש ורוד משמש כסמל להנצחת להט"בים שנרדפו ונרצחו עקב נטייה מינית או זהות מגדרית. במשולש ורוד נעשה שימוש בעולם באנדרטות שהוקמו להנצחת קרבנות להט"בים של הרדיפה באירופה, וכן במצבות וטקסי זיכרון. עטיפת ספרו של דורון בראונשטיין, "ההומואים היהודים הקדושים של ברלין" היא משולש ורוד.
אנדרטת ההומואים והלסביות בדרלינגהרסט שבסידני, אוסטרליה.
ההומומונומנט שבמרכז אמסטרדם, הולנד
אנדרטת לקורבנות מחנה הריכוז נוינגמה בהמבורג, גרמניה
פארק המשולש הוורוד בסן פרנסיסקו, קליפורניה
פארק המשולש הוורוד בסן פרנסיסקו, קליפורניה
אנדרטה לזכר קורבנות הומוסקסואלים של המשטר הנאצי בברלין
המצבה על קברו של לנארד מטלוביץ', חייל אמריקאי שהודח מהצבא עקב מדיניות "אל תשאל, אל תספר"
אנדרטה לזכר ההומואים והלסביות שנרדפו בשואה , גן מאיר
