גיא זֹהר  הוא עיתונאי, שדרן רדיו, איש טלוויזיה ומגיש חדשות ישראלי. כיום מגיש התוכנית "מהצד השני עם גיא זהר" בערוץ כאן 11. בעבר בין היתר, הגיש את התוכנית "היום שהיה" בערוץ 10.
זהר הוא בנם של רחל ושל עורך הדין אלי זהר. לאחר שהוריו התגרשו, הוא גדל בביתם של אמו ובעלה השני, דן אשל, עיתונאי בקול ישראל. למד במגמת תקשורת בתיכון חדש בתל אביב.
את שירותו הצבאי עשה בתחנת הרדיו גלי צה"ל, ולאחר שירות במשך שש שנים, ככתב לענייני חקלאות וכתב צבאי, המשיך לעבוד שם כעיתונאי פרילנסר. בשנות שירותו ועבודתו שם  שימש ככתב לענייני צבא ואחר-כך כעורך מהדורות חדשות, מגיש ורכז מערכת. בתקופה זו הופיע זהר לראשונה בטלוויזיה כאשר הגיש לסירוגין מבזקי חדשות של גלי צה"ל במסגרת התוכנית "ערב חדש". במלחמת המפרץ שימש כאחד מעורכי ומגישי השידור של האולפן המשותף לגלי צה"ל ולקול ישראל.
זהר היה אחד ממקימי חברת החדשות של ערוץ 2 ב-1993. הוא מילא בה שורה של תפקידי עריכה וניהול ששולבו בהגשת חדשות. בשנת 2000 מונה לסמנכ"ל התוכן של חברת הכבלים תבל דיגיטל. בעקבות מינוי זה עזב את הנחיית התוכנית "פגוש את העיתונות" בערוץ 2.
את דרכו בערוץ עשר החל זהר בשנת 2001 כאשר היה מועמד מוביל להקים את חברת החדשות של הערוץ ולעמוד בראשה. רק לאחר ההשקה הראשונה של הערוץ מונה זהר לסמנכ"ל התוכן. בתפקיד זה נשאר עד כניסתו של ניר למפרט לתפקיד מנכ"ל הערוץ. כמו כן הנחה זהר במשך שתי עונות את התוכנית "הכרישים" בערוץ עשר, בה הציגו יזמים את רעיונותיהם בפני משקיעים. זהר נותר בערוץ עשר והגיש את מהדורת סיכום היום הלילית של ערוץ עשר, "היום שהיה", ששידורה החל בקיץ 2003.
במרץ 2006 החל להנחות זהר בערוץ הילדים את תוכנית החדשות לילדים "חמש וחצי - השבוע שהיה". ב-27 בינואר 2011 שודרה התוכנית האחרונה של "חמש וחצי".
מדצמבר 2010 ועד ספטמבר 2011 הנחה 40 מהדורות של "השבוע", מגזין חדשות יום השישי. ב-9 בספטמבר 2011 הודיע בשידור חי על התפטרותו מהנחיית התוכנית. זאת בעקבות שידור התנצלות חריגה באורכה על פרסום "האשמות כוזבות לחלוטין" בכתבה על שלדון אדלסון 1  ששודרה בתוכנית חודשים אחדים קודם לכן 2 . ההתפטרות נעשתה לאחר שעוד קודם לכן פרשו מתפקידיהם, בשל אותה התנצלות, מנכ"ל חדשות 10 ראודור בנזימן, ועורכת המהדורה, רותי יובל. בהודעתו ציין זהר כי ”לעתים יש לעצור ולהרים דגל שחור. אסור לעבור לסדר היום על מה שנראה בעינינו כשבירה של ערכים מקצועיים ואתיים”. צוות הדסק של "חדשות 10" צולם מריע לו בתום דבריו. בשל התנהגות אנשי הערוץ בפרשה זו כמפורט לעיל, החליט רון לאודר להפסיק את הזרמת הכספים למימון הערוץ, שכתוצאה מכך היה צפוי להפסיק לפעול באוקטובר 2011 3 .
לאחר התפטרותו של יעקב אילון, נבחר זהר להגיש את המהדורה המרכזית של חדשות 10 לסירוגין לצד תמר איש-שלום. זהר הגיש מאז את המהדורה פעם-פעמיים בשבוע.
עם המעבר לשידור מהדורת החדשות המרכזית מירושלים בספטמבר 2013, זהר פרש מהגשת המהדורה, לאור העובדה כי תוכניתו, "היום שהיה" ממשיכה להיות משודרת מהאולפן בגבעתיים 4 . את מקומו של זהר בהגשת המהדורה מילאה טלי מורנו 5 .
ב-2013 החליף זהר את גבי גזית בהגשת תוכנית האקטואליה שלו ברדיו ללא הפסקה 6 .
במרץ 2018 שודר סרטו התיעודי "מוות ללא תשובה" 7 .
בשלהי 2018 פורסם כי זהר החליט לא להישאר בערוץ עשר לאחר המיזוג עם רשת 13, וחתם על חוזה עם תאגיד השידור "כאן" 8 .
ב-17 בפברואר 2019 החל שידור התוכנית "מהצד השני עם גיא זהר" בהגשתו, לאחר שקדמה לה מחאת עובדי התאגיד בשל צילומיה במתחם התחנה בהיותה תוכנית בהפקה פרטית 9 . לאחר מספר חודשים התוכנית ירדה מהמרקע, כאשר תאגיד כאן השעה את שיתוף הפעולה עם חברת ההפקה "קודה" בעקבות תקרית השתלת הרובה בסדרה "מחוז ירושלים". בספטמבר התוכנית חזרה לאחר שזהר וחברת ההפקה בבעלותו התחייבו להפיק בעצמם את התוכנית 10 . התכנית זכתה בפרס האקדמיה הישראלית לקולנוע וטלוויזיה לשנת 2020, בקטגוריה של תוכניות אקטואליה 11 .
זהר נשוי לגליה, בעלת חברת הפקות, ואב לשלושה ילדים, מתגורר בצפון תל אביב.
