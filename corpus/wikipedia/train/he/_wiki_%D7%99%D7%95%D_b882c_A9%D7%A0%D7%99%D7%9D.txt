יוסי הרשושנים  היה מחלוצי המחשוב העסקי בישראל ומחבר חידת "אותיות ומספרים".
יוסי הרשושנים נולד בשנת 1939 בארץ ישראל לתשבצאי הלל הרשושנים והיה אחיו של שילה הרשושנים, ממשיך דרכו של אביהם בתחום התשבצים.
בתחילת הקריירה שלו עבד כמתכנת בחברת IBM ישראל.
בתחילת שנות ה-70 הקים יחד עם אלדר גל את חברת "תלם מחשבים" שפעלה כלשכת שירות לעיבוד נתונים באמצעות מחשב ממשפחת IBM System/360. תוכנת השכר של החברה הותקנה גם במרכזי מחשוב אחדים, ובהם מכון ויצמן ואוניברסיטת בר-אילן.
בשנות ה-80 מכרו חברה זו והקימו את חברת הר-גל, שעסקה בפיתוח ושיווק תוכנת שכר למחשבים אישיים. במחצית שנות ה-90 פרש הרשושנים מחברה זו, ובין השנים 1996 ל-2001 עבד בחברת חילן טק.
נוסף לפעילותו בתחום המחשבים עסק יוסי הרשושנים בחיבורה של חידת "אותיות ומספרים", שהתפרסמה מדי יום שישי במוסף "7 ימים" של "ידיעות אחרונות" במשך יותר מארבעה עשורים עד פטירתו. בנו גלעד ממשיך את דרכו בתחום זה. 
ב-6 ביוני 2010 נפטר בגיל 71 לאחר מחלה ממושכת, והותיר אחריו אישה, פנינה, מורה לכימיה, וארבעה בנים, שניים מהם עובדים אף הם בענף ההיי-טק בישראל, ושניים עורכי דין.
