אהרן אסטרייכר  הוא חסיד בעלז, אדריכל ומעצב פנים מפורסם בציבור החרדי, מתכנן ומעצב מאות מוסדות ציבור בתי כנסת ואתרי מורשת יהודיים.
אסטרייכר נולד בניו יורק למנחם אליעזר יליד העיר דברצן וניצול מחנה ההשמדה אושוויץ 1 , משפחתו מתייחסת לרבי שמשון ורטהיימר מגדולי המנהיגים היהודיים במפנה המאה ה-18. בגיל 16 נכנס ללמוד בישיבת בעלז בירושלים, בסיום לימודיו נשא לאשה את מרים, תקופה קצרה התגורר באנטוורפן, ולאחר מכן עבר להתגורר בבורו פארק ברובע ברוקלין. כשנה לאחר נישואיו החל ללמוד במגמת אדריכלות ועיצוב פנים במכללת פרסונס סקול לעיצוב בניו יורק , ופתח משרד לעיצוב פנים בברוקלין.
בקיץ של שנת תשנ"ו  קרא לו רבו האדמו"ר מבעלז והזמינו להצטרף לצוות שתכנן באותן שנים את המרכז עולמי לתורה וחסידות בעלז, אסטרייכר נענה להזמנה ועלה לישראל בתחילת שנת תשנ"ז והצטרף לצוות התכנוני של המרכז העולמי, הוא מונה למעצב הפנים הראשי של היכל התפילה המרכזי ושל הפרויקט כולו, במסגרת פעילות זו התקרב לאדמו"ר, וכיום הוא אחד מהאנשים הקרובים אליו.
בשנת תשס"ו  נמנה עם מאה המשפיעים החרדים בישראל בתחומי היצירה והאמנות 3 .
כאמן, הוא עוסק גם בציור והלחנה, בשנת תשע"ו  התפרסם לחנו על המילים 'נכספה וגם כלתה נפשי לחצרות השם' 4 , כמו כן התפרסמו במשך השנים עוד כמה מלחניו.
בתקופת מגוריו בארצות הברית התמקד בעיצוב בתי יוקרה ומטבחים יוקרתיים, ולאחר שעלה לישראל החל להתמקד גם בתכנון ועיצוב בתי כנסת ומבני ציבור, הפרויקט הראשון אותו עיצב בישראל הוא בית הכנסת זכור לאברהם בירושלים שנבנה בתרומת משפחת אברהם פיצ'וטו מברזיל, אולם הפרויקט המרכזי שלו בשנותיו הראשונות בישראל היה המרכז העולמי של חסידות בעלז, מה שהקנה לו פרסום רב בתחום תכנון בתי כנסיות ומוסדות ציבור, ומאז תכנן ועיצב מעל 700 בתי כנסת ואתרי מורשת.
חוץ מתכנון ועיצוב בתי כנסת לכל שכבות הציבור החרדי, ליטאים, חסידים, עדות המזרח, דתיים לאומים, נבחר לעצב ולתכנן במגוון בתי כנסיות ואתרים מיוחדים, כדלהלן:
בתחילת המאה ה-21 החלו חסידויות גדולות ברחבי העולם להקים מבנים גדולים שישמשו בתי כנסת מרכזיים ומרכזים עולמיים עבור קהילותיהן, ועקב ניסיונו הרב בתכנון מבנים מעין אלו, נבחר אסטרייכר לתכנן את הפרויקטים המורכבים הללו, במסגרת זו הוא תכנן את בית המדרש הגדול של חסידות גור בירושלים, המרכז העולמי של חסידות ויז'ניץ בבני ברק, והמרכז העולמי של חסידות סקווירא בניו סקוור ניו יורק, כמו כן תכנן מרכזים עבור חסידויות קטנות יותר, חסידות ביאלה בירושלים, חסידות סלונים בירושלים, חסידות תולדות אהרן בירושלים, חסידות סאדיגורה בבני ברק, חסידות פיטסבורג באשדוד, ועוד.
אסטרייכר עוסק גם בשחזור אתרי מורשת יהודיים עתיקים בשילוב התאמתם לשימוש באמצעות מערכות מיזוג ותאורה.
בשנת תשס"א  נבחר על ידי הקרן למורשת הכותל המערבי כמעצב ראשי בפיתוח וחידוש פנים רחבת הכותל המערבי והאתרים הסמוכים, במסגרת זו תכנן ועיצב את פנים קשת וילסון, כולל עזרת הנשים, בית הכנסת ע"ש הרב גץ ובית הכנסת "שערי תשובה" באולם דגם בית המקדש הראשון במנהרות הכותל, מרפסת התצפית ובית שטראוס ברחבת הכותל.
בשנת תשס"ז  מונה על ידי "קרן אוורסט" שבניהול הפילנתרופ היהודי מר ארווינג מוסקוביץ' לשקם את פנים בית הכנסת "אהל יצחק" ברובע המוסלמי בעיר העתיקה בירושלים, שנחנך שנה לאחר מכן ברוב פאר והדר, ומשמש עד היום מניני תפלה ולומדים רבים.
לאחר מכן נבחר על ידי הסוכנות היהודית לעצב ולשחזר את אתר קבר רחל, ועל ידי המרכז הארצי לפיתוח המקומות הקדושים לעצב ולשחזר את קבר דוד המלך ואתרי מורשת נוספים, ביניהם קבר הרמב"ם, קבר רבי עקיבא, וקבר רבי מאיר בעל הנס בטבריה ששופץ מחדש בתרומת קרן אדמונד ספרא.
במסגרת עבודתו עסק בתכנון ועיצוב שחזורי בתי כנסיות עתיקים באירופה, ביניהם בית הכנסת Tsori Gilod בלבוב, בית הכנסת Kharkiv Choral בחרקוב, בית הכנסת פדול בקייב 5 , בית הכנסת העתיק בעיר סדיגורה בו התפללו אדמו"רי סאדיגורה לדורותיהם 6 , בית כנסת בברלין עבור קהילת רון לאודר פאונדיישן, ועוד.
כחלק מעבודתו, עיצב ותכנן מרכזי ובתי חב"ד ברחבי העולם, כגון בית הכנסת חב"ד בקריבוי רוג 7 , בית חב"ד בזפוריז'יה, בית חב"ד בוולגוגרד, ועוד.
כמו כן ליוה את בניית "היכל אדמו"ר הזקן" 8  שנבנה ליד קברו של בעל התניא, בעיר האדיטש באוקראינה 9 .
ברבים מהפרויקטים להם הוא שותף בתכנון וביצוע, הוא נוטל חלק גם בפעילות הכללית של הפרויקט, החל בסיוע ליזמים לגיוס כספים במסגרת קשרים אישיים עם פילנתרופים, בבחירת אנשי מקצוע מומחים בתחומים שונים הקשורים לפרויקט, וכן נואם בדינרים ובאסיפות, ומסייע בשלל פעילויות נחוצות לקידום הפרויקטים שאותם הוא מתכנן.
במסגרת עבודתו זו יצר קשר קרוב עם מנהיגים יהודיים רבים, בעיקר מהיהדות החרדית.
בנוסף להתמחותו של אסטרייכר בעיצוב מבנים, הוא עוסק רבות בעיצוב כלי קודש. ארונות קודש רבים עוצבו על ידו, כדוגמת ארון הקודש במרכז העולמי של חסידות ויז'ניץ בבני ברק, וארון הקודש ברחבת הכותל המערבי מתחת לקשת וילסון.
כמו כן, עיצב את החנוכיה הגדולה ברחבת הכותל המערבי, ואלמנטים יהודיים אחרים, המפארים את הפרויקטים הרבים בהם הוא השתתף.
קרבתו של אסטרייכר לאדמו"ר מבעלז הביאה אותו לעסוק בפעילות ציבורית בתוך החסידות, בחורף שנת תש"ע  מונה על ידי האדמו"ר כחבר מרכזי בוועד הפועל של מרכז מוסדות בעלזא בא"י, וכיום הוא עסקן בולט בחסידות ומחוצה לה.
כמו כן, כחסיד בעלז נלהב נוהג אסטרייכר לתכנן בתי כנסת וישיבות עבור החסידות ללא כל תמורה.
