דיתי רונן  משוררת, עורכת, יועצת, מרצה וחוקרת בתחומי מדיניות תרבות, תיאטרון וספרות. יצירתה פורסמה בכתבי עת, באנתולוגיות ובמוספים ספרותיים. כמה משיריה הולחנו וחלקם תורגמו לשפות זרות 1 .
רונן נולדה וגדלה בתל אביב. סיימה את התיכון במגמה ביולוגית. שירתה בנח"ל, בקיבוץ ארז ובקלייה.
רונן היא בוגרת לימודי תיאטרון בפקולטה לאמנויות שבאוניברסיטת תל אביב, ולימודי חינוך מיוחד במסגרת המכון להכשרת אקדמאים להוראה. בעלת תעודת הוראה בחינוך מיוחד. סיימה תואר שני בהצטיינות בחוג לתיאטרון באוניברסיטת תל אביב. עבודת הגמר שלה הוגשה ב-1987 ועסקה בבדיקת ההשפעה של התנסות בתיאטרון בובות על הדימוי העצמי של ילדים בעלי ליקויי למידה 2 . לאחר מכן סיימה תואר שלישי בחוג לתיאטרון באוניברסיטת תל אביב. כותרת עבודת הדוקטורט שלה משנת 2007 היא "העצמי המשחק - מחליפים זהויות", והיא עסקה בזהויות בפעילות משחקית 3 .
בתחילת דרכה עבדה כמורה טיפולית במסגרת החינוך המיוחד ולאחר מכן כמדריכה פדגוגית ומרצה בתחומי החינוך המיוחד והתיאטרון 1 . בשנים 1998–1999 עבדה בריכוז תחומי התיאטרון והספרות באגף לאמנויות בעיריית תל אביב. בשנים 1999–2002 עבדה בריכוז תחום מדיניות התרבות. היא ניהלה בשנים 1999–2006 את המחלקה לספרות ובשנים 2002–2006 את המחלקה לתיאטרון במינהל התרבות במשרד התרבות 1 .
רונן נשואה, אם לחמישה, ומתגוררת בנווה מונוסון 1 . בתה היא הזמרת-יוצרת אלה רונן.
