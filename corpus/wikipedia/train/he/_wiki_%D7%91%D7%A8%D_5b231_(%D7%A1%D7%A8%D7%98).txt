ברנשים וחתיכות הוא סרט מוזיקלי שהופק באולפני MGM בשנת 1955. הסרט בוים בידי ג'וזף ל. מנקייביץ' והופק בידי סמואל גולדווין. הסיפור מבוסס על המחזמר "ברנשים וחתיכות" שכתב והלחין פרנק לאוסר, שהועלה לראשונה בברודוויי ב-1950. התסריט הוא עיבוד לשני סיפורים קצרים של דיימון ראניון, "האידיאל של מיס שרה בראון" ו"לחץ דם".
שלושה מהשירים שמופיעים בסרט, "Pet Me Poppa", " A Woman in Love", ו "Adelaide" ונכתבו בידי פרנק לאוסר, במיוחד לגרסה הקולנועית, והשיר האחרון נכתב במיוחד עבור פרנק סינטרה.
נתן דטרויט  מנהל מקום מפגש ותיק וקבוע למשחקי קובייה  בניו יורק של סוף שנות ה-40. הוא נקלע לקשיים כלכליים ומחפש מקום מפגש חדש למשחקי קובייה בסכומים גדולים, זאת אף על פי שקצין המשטרה החטטן ברנינגן נחוש בדעתו לעצור את המשחקים הבלתי חוקיים האלה. נתן והחבורה המלוכדת סביבו, "נייסלי-נייסלי" ג'ונסון  ובני "סאות'סטריט" , נחושים באותה המידה לארגן את המשחק. בגלל שהמשטרה תמיד בסביבה, לא נותרת לנתן ברירה והוא בוחר במקום שנקרא המוסך של בילטמור, שבעליו דורש 1,000 דולר במזומן ומראש. נתן, שמרושש עד כדי כך שאינו יכול להרשות לעצמו אפילו לקנות מתנה לחברתו מיס אדלייד , ארוסתו מזה ארבע עשרה שנים, רואה מוצא מהסבך הכלכלי שלו, כאשר הוא שומע כי סקיי מסטרסון , מהמר הידוע בנטייתו להמר בסכומים בלתי רגילים, סועד צהריים במסעדה סמוכה.
לאחר שנתן נכשל בניסיונו לשכנע את סקיי להמר על מה מכרה מינדי  יותר יום קודם לכן, עוגות גבינה או שטרודל, הוא מקבל רעיון כאשר סקיי מתרברב כי הוא יכול לקחת כל בחורה שירצה איתו להוואנה למחרת היום. כאשר הוא רואה ברקע השיחה את תזמורת המיסיון חולפת בנגינה, הוא מתערב עם סקיי על 1,000 דולר, כי לא יוכל לשכנע את מנהיגת המיסיון, סמלת שרה בראון . על אף שסקיי מאוכזב על כך שנפל פתי להתערבות לא מוצלחת, הוא הולך אל המיסיון שם הוא פוגש את שרה ודודה ומצהיר כי הוא חוטא המעוניין לחזור בתשובה. שרה נמשכת לסקיי, אך חושדת בכוונותיו האמיתיות. לאחר שהוא שומע כי המיסיון סובל מבעיות למשוך חוטאים אליו, הוא מבטיח לשרה שישיג לה שנים עשר חוטאים לתפילת החצות בעוד שני לילות, אם היא תסכים לצאת עמו למסעדה בלילה למחרת. שרה מסרבת, אך סקיי מסרב להפר את הבטחתו ואומר לה כי הוא יאסוף אותה למחרת בצהריים, כי המסעדה החביבה עליו נמצאת בהוואנה. באותו הלילה, במועדון, מספרת אדלייד, הרקדנית הכוכבת הראשית, לנתן כי היא תקבל העלאה במשכורת ותרוויח מספיק כסף כדי שהם יוכלו להתחתן. אדלייד מפעילה לחץ על נתן, כאשר היא מספרת לו כי אמא שלה חושבת כי הם נשואים כבר שנים. באותו רגע, מטיחה רקדנית אחרת במועדון בנתן כי הוא משך את חברה לחיים להשתתף במשחקי הקובייה שלו, ואדלייד צורחת עליו לצאת מהחדר. למחרת היום, ג'נרל קארטרייט, המפקח של שרה במיסיון, מספר לה כי הארגון החליט לסגור את הסניף בניו יורק וזאת מכיוון שאין הוא מושך חוטאים. בדיוק באותו זמן מגיע סקיי ומבקש מהגנרל לתת לשרה 36 שעות כדי להוכיח כי המיסיון כן מושך חוטאים. בתמיכתו של דודה, שרה מקבלת את הבטחתו של סקיי, ואומרת לגנרל כי היא יכולה להבטיח לו שיהיו לפחות תריסר חוטאים במפגש התפילה שיערך למחרת בחצות.
כאשר השניים נמצאים בהאוונה, התנהגותה המהוגנת של שרה משתנה, לאחר שסקיי הזמין כמה משקאות חלב ובהם רום. במועדון הלילה, היא וסקיי מרבים לדבר על אהבה ולאחר מכן מתחילים להתנשק. במועדון אחר, כאשר אשה קובנית מתחילה לפלרטט עם סקיי וגוררת אותו אחריה אל רחבת הריקודים, היא ושרה מתחילות במריבה שהופכת במהירות לקטטה המונית. מאוחר יותר, כאשר שרה מתפכחת, היא מודה כי נהנתה, ולאחר שהוא מספר לה על ההתערבות, היא אומרת כי לא אכפת לה מכך.
לאחר שסקיי ושרה חוזרים לניו יורק מעט לפני הזריחה, הם שומעים בקרבת המיסיון את סירנות המשטרה, נייסלי-נייסלי מתפרץ לתוך המיסיון, ומזהיר עשרות מהמרים, שנמלטים החוצה מהחדר האחורי במיסיון, מתחמקים בקושי מקצין המשטרה ברנינגן ומכוח המשטרה שעימו. ברנינגן הזועם, מאשים את שרה כי ידעה על קיומו של המשחק. שרה, מפנה אצבע מאשימה כלפי סקיי, ואף על פי שהיא טועה, סקיי מסרב להכחיש זאת. למחרת בלילה סקיי מגיע למועדון הלילה "הקופסה החמה" ורואה שם את "נייסלי-נייסלי", שמקונן כי עליו לספר לאדלייד, שתוכנית הבריחה שלה ושל נתן כדי להתחתן מבוטלת. סקיי מתנדב לספר לאדלייד, שיודעת כי נתן אינו מגיע בגלל משחק קוביות. סקיי מנסה לגלות סימפתיה, אך עוזב כאשר היא נוזפת בו שהוא ידע איך היא מרגישה ביום שבו הוא יתאהב באשה הלא נכונה. במיסיון, דודה של שרה מנסה לשכנע אותה כי לסקיי לא הייתה כל ידיעה על משחק הקובייה שהתרחש במקום, אך היא מודה כי היא מודאגת שיום אחד יהיה זה סקיי שימלט כך מפני המשטרה. באותו הזמן, סקיי ונייסלי-נייסלי מגיעים אל המיסיון ומזכירים לה על ההבטחה שהוא נתן לה. היא אומרת לסקיי כי עתה הם שווים ואין הוא חייב לעמוד במילתו ועוזבת את המקום, אך דודה של שרה, היודע כי שרה מאוהבת בסקיי, אומר לסקיי כי הוא חייב למלא אחר הבטחתו אחרת יוודע בכל העיר כי אין הוא אדם העומד במילתו. בינתיים, בביבים של העיר נמשך משחק הקוביה כבר למעלה מעשרים וארבע שעות. נתן וחבריו מעוניינים לפרוש, אך המאפיונר הידוע לשמצה מדטרויט, איתו הם משחקים מאיים עליהם, ומתעקש שימשיכו לשחק, עם הקוביות שלו, עד שיזכה בכל הפסדיו, 25.000 דולר. המאפיונר זוכה בכל כספו בחזרה ואף בעמלה של נתן. כעת מגיע סקיי, ולאחר שנתן אגרוף למאפיונר הוא מציע התערבות גדולה, הוא יכסה את כל חובותיו של נתן ועוד יוסיף 1,000 דולר לכל מהמר אם הוא יפסיד, אך אם ינצח כולם ילוו אותו למיסיון לתפילת הלילה, כל זה בהטלת קוביות אחת ויחידה. סקיי זוכה, וכולם מלווים אותו אל תפילת החצות. בדרכו לשם ממהר נתן אל אדלייד, הוא מבטיח לה כי הוא אוהב אותה, אך כאשר הוא אומר כי אינו יכול לברוח כדי להתחתן באותו הרגע ועוזב, היא מתעטשת ומייבבת. בחצות, שרה מספרת לגנרל קארטרייט כי היא נכשלה, בדיוק כאשר כל ה"חוטאים" מגיעים עם סקיי, סקיי מבקש משרה בבוטות את הבטחתו בחזרה ועוזב, לא לפני שהוא מבקש מנתן לשמור על הבטחתו בסוד מפני האחרים בזמן התפילה. כאשר קארטרייט מבקש מהם עדות על חטאיהם, הבחורים מדברים בחוסר רצון על משחקי הקוביה שלהם, עד שנייסלי-נייסלי קם על רגליו ומבקש מחילה אמיתית. כאשר בראנינגן מגיע, הוא מספר לקארטרייט כי משחקי הקוביה התקיימו במיסיון עצמו לילה קודם, אך שרה משקרת כשהיא אומרת כי זה מעולם לא היה. נתן מספר לשרה בפרטיות על ההתערבות בינו ובין סקיי ומוסיף כי סקיי שילם את 1,000 הדולר לאחר שאמר כי שרה לא נסעה עמו להאוונה, ושרה רצה לחפש את סקיי. זמן קצר לאחר מכן מתחתנת אדלייד עם נתן ושרה מתחתנת עם סקיי בכיכר טיימס, המקושטת לחתונה הכפולה.
