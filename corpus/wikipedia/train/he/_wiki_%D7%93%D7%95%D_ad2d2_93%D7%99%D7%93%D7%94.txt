דוד פדידה  הוא אמרגן, מפיק מוזיקלי במאי ופזמונאי חרדי ישראלי. מנכ"ל חברת ההפקות FDD פרודקשיין.
נולד בבני ברק למשפחה חרדית. אביו הרב צבי פדידה הוא רב המכהן כראש מוסדות אור גאון ואוצרות התורה בעיר, כיום ישיבת "היכל צבי". בצעירותו למד בישיבת בית מתתיהו בבני ברק. לאחר נישואיו התגייס לצה"ל ושירת ברבנות הצבאית.
באמצע שנות ה-90 נכנס לעולם ההפקה ושימש כמנהלו האישי של הזמר והמלחין מנחם פיליפ. לאחר מספר שנים נהיה אמרגנו של אריה ברונר, שהיה בעליה של להקת חתונות מצליחה. במסגרת ההופעות בחתונות פגש פדידה באוהד מושקוביץ, שהיה אז עולה חדש מבלגיה; פדידה דרבן אותו להופיע, והוא היה למיוצג הראשון שלו. פדידה חבר למלחין העל החרדי יוסי גרין והם הפיקו עבור מושקוביץ אלבום בשם "OH" שזכה להצלחה רבה.
בראשית שנות האלפיים הקים את חברת ההפקות FDD פרודקשיין, המייצגת מגוון אמנים ולהקות במוזיקה היהודית והחסידית, ביניהם איציק דדיה, להקת הקינדרלעך, יונתן שינפלד, הכנר דניאל אהביאל, ולהקת 'FDD LIVE' בניצוחו של גרשון פריישטט. הוא מפיק ומעורב בהפקות אירועים וערבי שירה בישראל ובעולם. חלק מהמופעים וערבי השירה שמפיק פדידה הם למורת רוחם של רבנים מסוימים. 1 
בשנת 2003 יזם את האירוע 'טקס אנשי השנה' במוזיקה היהודית שנערך במשך מספר שנים בישראל והצדיע לזמרים, מלחינים, מעבדים, כותבים ויוצרים במוזיקה החסידית-יהודית מכל רחבי העולם.
בשנת 2005 הקים את להקת הילדים 'הקינדרלעך' יחד עם ישי לפידות ששימש כמנהלה האמנותי. בעקבות הסינגל 'רק ילדים' שהפך ללהיט, זכתה הלהקה בתואר 'תגלית השנה' במוזיקה היהודית במצעד הזמר החסידי של רדיו קול חי. באוגוסט 2013 רכש פדידה את חלקו של ישי לפידות בלהקת קינדרלעך והפך למנהלה היחידי.
בשנים 2012 ו-2013 הפיק את מחזות הזמר 'שירים ונפלאות בבית הכנסת' ו'שירים ונפלאות בבית הספר' בכיכובם של אוהד מושקוביץ, ישי לפידות, איציק דדיה, יונתן שינפלד, דניאל אהביאל ולהקת הקינדרלעך.
החל משנת 2015 הפיק את תוכנית המציאות 'הקול הבא', תוכנית ריאליטי המוזיקלית הראשונה למגזר החרדי. התוכנית שודרה ברדיו קול חי במסגרת התוכנית 'מוצ"ש חי' בהנחייתו של מנחם טוקר. 2 
בשנת 2017 החתים את אמן הג׳ז הישראלי דניאל זמיר והקים את להקת ״VOCALS", המונה חמישה זמרים בוגרי להקת הרבנות הצבאית.
החל מהעשור השני של המאה ה-21 התחיל לייצג אמנים מחוץ למגזר החרדי, כגון אבישחר ג'קסון ואמיליה אוזון.
בשנת 2018 הפיק את העונה השנייה של הקול הבא מירושלים. כן הפיק וביים את המחזמר 'שירים ונפלאות בממלכת החלומות', בכיכובם של דודו פישר, עוזיה צדוק, להקת הקינדרלעך, עדי רן, שוקי סלומון ואמני קרקס Y.
בשנת 2019 הפיק את המופע ׳חבורת תרי״ג בן הזמנים׳ למגזר החרדי בבימויו של קלוד דדיה. באותה שנה החתים את האמן שולי רנד.
בשנת 2020 החתים את יונתן רזאל, בשיתוף עם המפיק רוני בראון וחברת הליקון. כן הפיק את העונה השלישית של הקול הבא דיזיין סיטי.
בשנת 2021 הפיק וביים את סדרת המופעים ׳קיץ חי׳, 14 מופעים ששודרו בתקופת הקורונה לכמאה אלף בתי אב בישראל באמצעות רדיו קול חי. כן הפיק את המופע ׳חבורת תרי״ג בן הזמנים 2׳ למגזר החרדי, בבימויו של קלוד דדיה. ב-2022 הפיק את ׳חבורת תרי״ג בן הזמנים 3׳.
פדידה נשוי לאביבית  ואב ל-6 בנות. מתגורר ברמת גן.
