אפריקה שמדרום לסהרה  הוא מושג שנהוג לכנות בו את האזורים המצויים מדרום למדבר סהרה באפריקה, או את המדינות באזורים אלו, ומבדיל אותן ממדינות צפון אפריקה, העשירות יותר בדרך כלל. לצדו קיים מושג דומה המופיע בעיקר בהקשרים גאוגרפיים, אפריקה הדרומית.
הביטוי התקבל בשימוש באנגלית בשנות ה-60 של המאה העשרים, והחליף בהדרגה את הכינוי שהיה נהוג בשפות רבות, "אפריקה השחורה", כינוי שביטא הן את צבע עורם של תושבי היבשת , והן את העובדה שחלקים נרחבים ממנה טרם נחקרו ומופו על ידי חוקרים מערביים.
למרות התקינות הפוליטית לכאורה, יש המבקרים את הביטוי האנגלי כאשר הוא עוסק במדינות ולא במאפיינים הגאוגרפיים-פיזיים של האזור. הביקורת נעוצה, בין השאר, במשמעות המילולית של Sub-Saharan - "מתחת לסהרה", שלטענת המבקרים מנציחה את ההשקפה הקולוניאליסטית שלפיה אפריקה, תושביה ותרבויותיהם נמצאים במקום נחות בהשוואה לשאר העולם, ותרומתם לציוויליזציה העולמית נחותה.
למרות הביקורת, הביטוי השתרש ונכנס לשימוש נרחב בתחומי הגאופוליטיקה, הכלכלה, הגאוגרפיה, האקלים ועוד. ארגונים בינלאומיים רבים מתייחסים לאפריקה שמדרום לסהרה כאל יחידה אזורית נפרדת מצפון אפריקה, הקשורה יותר למזרח התיכון, לאגן הים התיכון ולאירופה.
מגפת האיידס שוררת ברוב אזור זה, ונשאי ה-HIV בעשר מדינות באפריקה שמדרום לסהרה מהווים כמעט שמונים אחוזים מתוך כל נשאי ה-HIV בעולם 1 . שיעור החולים הגדול ביותר נמצא בדרום אפריקה, בה 25 אחוזים מהאזרחים נושאים את הנגיף. הנשאות שכיחה גם במדינות אחרות כמוזמביק, אוגנדה, טנזניה, זמביה, קניה ואתיופיה, בהן אחוז הנשאים נע בין שלושה לשישה אחוזים מכלל האזרחים 2 .
