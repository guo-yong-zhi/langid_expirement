מצדיעים לך, בילי לין!  הוא סרט קולנוע אמריקאי מ-2016 בבימויו של אנג לי. הסרט מבוסס על רב-המכר מאת בן פאונטן באותו השם. בסרט מככבים ג'ו אלווין, קריסטן סטיוארט, כריס טאקר, גארט הדלונד ווין דיזל. הסרט הוא סרט הקולנוע העלילתי הראשון שצולם במהירות של 120 פריים לשנייה.
הסרט מסופר מנקודת המבט של רב-טוראי בילי לין מטקסס, גיבור מלחמה מצבא ארצות הברית. הוא ושבעה מחבריו לפלוגת בראבו שרדו-קרב עז במהלך מלחמת עיראק, חזרו לארצות הברית ומוצגים ברחבי המדינה במסגרת קמפיין לתמיכה ציבורית במלחמה. זמן קצר לפני שובם המתוכנן לעיראק מתוכננת לכבודם קבלת פנים חגיגית במהלך מופע המחצית של משחק הסופרבול. במהלך המסע והמופע נזכר לין באירועי המלחמה הטרגיים.
לתפקיד הראשי בסרט לוהק השחקן ג'ון אלווין, בן ה-25, ללא ניסיון קודם בקולנוע או בטלוויזיה. צילומי הסרט החלו באפריל 2015 בג'ורג'יה, סצנות הקרבות צולמו במרוקו.
הסרט צולם תוך שימוש בטכנולוגיה חדשנית ברזולוציה של 4K ובמהירות של 120 פריים לשנייה והוא הסרט העלילתי הארוך הראשון שצולם בטכנולוגיה זו. 1  הבחירה בטכנולוגיה חדשנית זו מאפשרת רק לחמישה אולמות קולנוע ברחבי העולם להקרין את הסרט ברזולוציה הנ"ל, ובשאר בתי הקולנוע יוקרן ברזולוציה 2K בגרסה רגילה או בטכנולוגיית תלת-ממד. 2  מנכ"ל סרטי סוני טום רוטמן התעמת עם אנג לי בדרישה שישלב סצנות במהירות שונה בסרט, כך שהקרבות יהיו במהירות מואצת והסצנות בטקסס במהירות רגילה, אך השניים לא הגיעו להסכמה. 3 
הסרט זכה לביקורות שליליות מצד מבקרי הקולנוע, שהתאכזבו מתוצאת השימוש בטכניקה החדשנית. הסרט נחל כישלון בקופות ולא כיסה את ההוצאות בגינו.
