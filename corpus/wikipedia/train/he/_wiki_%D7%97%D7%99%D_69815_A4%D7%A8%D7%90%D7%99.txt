חיות הדרום הפראי  הוא סרט קולנוע מסוגת דרמה-פנטזיה בבימויו של בן צייטלין משנת 2012. תסריט הסרט נכתב על ידי צייטלין ולוסי אליבר, המבוסס על מחזה של אליבר בשם "Juicy and Delicious". אחרי שזכה להצלחה בפסטיבלי קולנוע, הסרט יצא לאקרנים ב-27 ביוני 2012 בניו יורק ובלוס אנג'לס. הסרט היה מועמד לארבעה פרסי אוסקר, כולל הסרט הטוב ביותר, הבמאי הטוב ביותר עבור צייטלין, התסריט המעובד הטוב ביותר עבור צייטלין ואליבר והשחקנית הטובה ביותר עבור קוובנז'ניי ווליס. נכון לשנת 2019 ווליס בת ה-9 היא השחקנית הצעירה ביותר שהייתה מועמדת לפרס האוסקר לשחקנית הטובה ביותר.
הסרט מגולל את סיפורם של האשפאפי  ואביה ווינק  החיים בדרום ארצות הברית בקהילה מבודדת בשם "האמבטיה". יום אחד, כשהאשפאפי, בת 6, חוזרת מבית הספר, היא מגלה שאביה נעדר. כאשר הוא חוזר מתפתחת ביניהם תגרה שאחריה האשפאפי רצה לביתה וגורמת לשריפתו. לפי החלוק והצמיד מבין הצופה כי וינק היה מאושפז בבית חולים. כאשר מתעמתים האשפאפי ואביה על אירוע השריפה היא מכה אותו בחזהו והוא מתמוטט. היא משיגה לו תרופה אבל הוא שוב נעלם.
לקראת סופה מתקרבת, רוב תושבי "האמבטיה" מחליטים להתפנות כדי להינצל מהצפה. אולם קומץ תושבים ובכללם ווינק מחליטים להישאר בכל מחיר. כאשר מתחילה הסערה הגדולה ווינק והאשפאפי מתכנסים בביתם. עם שוך הסערה ווינק וחבריו משתמשים בחומר נפץ על מנת לפעור חור בסוללה המעכבת את ירידת פני המים. לאחר מכן הרשויות מפנות את תושבי "האמבטיה" לבית חולים. ווינק מסרב לקבל טיפול רפואי ומצבו מחמיר. לבסוף הם מצליחים לברוח משם.
האשפאפי יוצאת לחפש את אמא שלה. כשהיא מוצאת מישהי שנראית כמותה היא מנסה לברר אם זו היא. לאחר ניסיונות כושלים היא שבה לביתה שם ווינק על ערש דווי. לאחר מותו של ווינק האשפאפי ושאר תושבי "האמבטיה" עורכים את טקס שריפת הגופה. בסצנת הסיום צועדים חברי הקהילה לאחר הטקס.
הסרט זכה לביקורות מהללות. האתר "Rotten Tomatoes" נתן לו ציון של 86% בהתבסס על 141 ביקורות. האתר "Metacritic" נתן לו ציון של 86% בהתבסס על 41 ביקורות. הסרט נבחר על ידי העיתון "הניו יורק טיימס" לבחירת המבקרים של שנת 2012. המגזין "Sight & Sound" דירג אותו במקום החמישי ברשימת סרטי השנה.
