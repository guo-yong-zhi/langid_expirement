סמואל ו. הוליס  היה מאמן כדורגל ומאמן כושר אנגלי.
הוא נולד בברמינגהאם, ועד שהחל בקריירת האימון שלו לא עסק כמעט בכדורגל. הוא הצטרף לוולוויץ' ארסנל ב-1894; תפקידו במועדון שנוי במחלוקת. בעוד שבאתר האינטרנט הרשמי הוא מוזכר כמאמן הראשון בהיסטוריה של ארסנל, מקורות היסטוריים אחרים גורסים שהוא היה רק מאמן הכושר. ספרים אחדים, כולל ספר ההיסטוריה הרשמי של ארסנל, לא מזכירים את הוליס וטוענים שתומאס מיצ'ל היה המאמן הראשון. בדיווחים עיתונאיים מאותה תקופה מוזכר אדם בשם ויליאם "ביל" פאר שמילא תפקיד משמעותי באימון ארסנל בתקופה שבה כביכול עבד הוליס.
הוליס עבר לבריסטול סיטי באפריל 1897, והתמנה שם לתפקיד המאמן הראשי; הוא כיהן בתפקיד זה בשלוש קדנציות נפרדות. הקדנציה הראשונה הסתיימה במרץ 1899 כאשר הוליס עזב על מנת להתמנות לתפקיד מזכיר-מאמן במועדון הכדורגל בדמינסטר. המועדון התמזג עם בריסטול סיטי ב-1900 והוליס איבד את עבודתו. אולם, ב-1901 הוא חזר לאמן את בריסטול סיטי. הקדנציה השנייה שלו הייתה המוצלחת מבין השלוש, ובמהלכה הוא הוביל את בריסטול למקום השני בליגה הדרומית ולהעפלה אל הפוטבול ליג.
הוא עזב במרץ 1905, ועד 1911 ניהל בית מלון לאחר שבין 1899 ל-1909 ניהל פאב. בינואר 1911 הוא הצטרף לבריסטול בפעם השלישי, ואימן את המועדון בעונה שבה ירד מהליגה הראשונה אל הליגה השנייה. הוא עזב את בריסטול בפעם האחרונה באפריל 1913, וביולי שלאחר מכן קיבל את תפקיד המאמן של ניופורט קאונטי מהליגה הדרומית, בו החזיק עד 1917. לאחר מכן הוא עזב את תחום אימון הכדורגל, אך במשך מספר שנים היה יושב-ראש בעלי המניות של בריסטול סיטי.
