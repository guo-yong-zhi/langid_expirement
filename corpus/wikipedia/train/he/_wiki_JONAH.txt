JONAH  היה ארגון יהודי-אמריקאי שהציע טיפולי המרה לגברים שהיו מעוניינים בשינוי נטייתם המינית. שאיפת הארגון הייתה "לחנך את הקהילות היהודיות ברחבי העולם שגורמים חברתיים, תרבותיים ורגשיים הם אלה המובילים למשיכות חד מיניות". 1  מנהיגי הארגון לא הסכימו עם הקונצנזוס המדעי שקבע כי נטייה מינית שאינה הטרוסקסואלית אינה הפרעה נפשית. 2  3  4 
JONAH נוסד בשנת 1999 בג'רזי סיטי, ניו ג'רזי על ידי שני זוגות נשואים, תיאודור ואיליין ברק וארתור וג'יין גולדברג. הם הקימו את הארגון לאחר שגילו שבניהם הומוסקסואלים. ארתור גולדברג הוה אחראי כספים לשעבר של "האגודה הלאומית למחקר וטיפול בהומוסקסואליות" . במהלך המשפט נגד JONAH ב-2014, נחשף כי רישיונו של גולדברג כיועץ מקצועי מוסמך במועצה נשלל ב-2011, משום שלאגודה האמריקאית לפסיכותרפיה נודע כי גולדברג שיקר בבקשתו בכך שלא חשף את הרשעתו בפלילים כמנהל אג"ח עירוני בוול סטריט. בשנת 2000, הארגון סיפק ספרות והסברה ליהודים הומוסקסואלים וביסקסואלים, ולמשפחותיהם בניו יורק, ניו ג'רזי וקונטיקט, תוך פרסום השיטות כביכול שלהם להפחית ולחסל הומוסקסואליות. JONAH הפך בסופו של דבר לתאגיד ללא מטרות רווח. מאז הוא התרחב וכלל חברים בארצות הברית, ישראל, קנדה ומדינות שונות באירופה.
בשנת 2015 נקבע במשפט שהיווה ציון דרך כי הטענות של JONAH בדבר המסוגלות לשינוי נטייה מינית היוו הונאה צרכנית . הארגון חויב לשלם פיצויים לתובעים ולהיסגר תוך שלושים יום. 11 ימים לאחר פסק הדין הקימו מייסדי הארגון ארגון טיפולי המרה חדש בשם JIFGA , תוך שימוש בנכסים ובמשאבים הארגוניים. ביוני 2019, שופט בניו ג'רזי הורה ל-JIFGA להיסגר תוך שלושים יום ולשלם 3.5 מיליון דולר לקורבנות.
חלק מהטיפולים כללו בין היתר התפשטות של המטפלים והמטופלים, ואף "חיבוק אבהי" ממושך . בנוסף, דווח כי במהלך הטיפולים התבקשו המטופלים לעמוד בעירום מול מראה, או אף לעמוד במעגל, בטיפול קבוצתי, כאשר כולם עירומים. 6  7  במקרים אחרים, הוכרחו המטופלים לחלל תמונות של אימותיהם. 5 
ישנם דיווחים כי מטפלים שעבדו עם הארגון מצאו מקלט לעבודתם בישראל, תחת ארגון שהתקרא People Can Change . 8  9 
