פרנץ רוהר פון דנטה  היה מפקד בכיר בצבא האוסטרו-הונגרי במלחמת העולם הראשונה.
פון דנטה נולד בשנת 1854 בעיר ארד שהשתייכה לממלכת הונגריה, שהייתה אז חלק מהאימפריה האוסטרית. כיום נמצאת העיר בתחומי רומניה המודרנית. דנטה למד באקדמיה הצבאית הטרזיאנית, ובשנת 1876 התגייס כלוטננט לרגימנט הלנסרים ה-3 . בשנת 1896 הועלה לדרגת אוברסט, וקיבל פיקוד על הקורפוס השני. החל משנת 1909 היה דנטה המפקח הכללי של מוסדות החינוך הצבאיים. בשנת 1911 הועלה לדרגת גנרל חיל הפרשים, ובשנת 1913 מונה למפקד הכללי של הלנדוור ההונגרי המלכותי .
בעקבות הצטרפותה של איטליה למלחמת העולם הראשונה ב-23 במאי 1915, מונה דנטה ב-27 במאי למפקד "קבוצת רוהר", שתפקידה היה להגן על הגבול הדרום-מערבי והאדמות ההיסטוריות של האימפריה האוסטרו-הונגרית מגראץ עד אינסברוק. דנטה ניהל הגנה מוצלחת על הגבול נגד ההתקפות האיטלקיות על קרינתיה, אולם ב-1 בינואר 1916 פורקה קבוצת הארמיות שלו כהכנה למבצע צבאי גדול כנגד איטליה, שבוטל בסופו של דבר עקב מתקפת ברוסילוב.
רוהר קודם לדרגת גנרל-אוברסט, וקיבל פיקוד על הארמייה העשירית שהוקמה זה עתה. פיקודו על ארמייה זו היה קצר ימים, וב-18 ביוני 1916 הועבר לפקד על הארמייה ה-11. ב-28 בפברואר 1917 הועבר לפקד על הארמייה הראשונה בחזית המזרחית. ב-14 באפריל 1917 ניתן לו תואר ברון. ב-30 בינואר 1918 הועלה דנטה לדרגת פלדמרשל. ב-15 באפריל 1918 פורקה הארמייה שלו עקב הסכם השלום עם רומניה.
דנטה פרש מן הצבא זמן קצר לפני סיום המלחמה. לאחר המלחמה התגורר ליד וינה ונפטר שם ב-9 בדצמבר 1927.
