פרידריך הנס אולריך מיהה  היה שחקן קולנוע, טלוויזיה ותיאטרון גרמני. תפקידו הידוע ביותר הוא בסרט זוכה האוסקר "חיים של אחרים", שבו גילם את דמותו של גרד ויסלר. נחשב לאחד משחקניו הקבועים של הבמאי האוסטרי מיכאל הנקה.
מיהה נולד בסקסוניה שבמזרח גרמניה, ובצעירותו שירת בצבא גרמניה המזרחית כשומר גבול בחומת ברלין. בעקבות בעיות בריאות הוא פנה לקריירת משחק ובשנות השמונים הפך לכוכב בתיאטרון הדוכסים של מזרח גרמניה. הוא נטל חלק פעיל בארגון ההפגנות שהתקיימו לפני איחודה של גרמניה. כמה מתפקידיו הידועים ביותר משנות התשעים הם תפקיד קומי בסרט "שטונק!" שעסק ביומני היטלר, ותפקידים בסרטיו מעוררי המחלוקת של מיכאל הנקה, "הווידאו של בני" ו"משחקי שעשוע". ב"משחקי שעשוע" הוא שיתף פעולה עם אשתו השלישית, השחקנית סוזן לותר. הוא גם שיחק בסרט הטלוויזיה האחרון של הנקה, "הטירה". במהלך שנות האלפיים הוא גילם מספר דמויות של נאצים, הבולטת שבהן היא "הדוקטור" ב"אמן" של קוסטה גאברס.
ב-2005 אובחן אצל מיהה סרטן הקיבה. ב-2006 הוא שיחק בתפקיד הראשי ב"חיים של אחרים", עליו זכה בפרס השחקן הראשי הטוב ביותר באוסקר הגרמני וכן באוסקר האירופאי. הסרט נודע בשיקוף פרטים מחייו האמיתיים של מיהה, שלאחר איחוד גרמניה גילה מסמכים המוכיחים כי הוא היה נתון למעקב מצד אשתו השנייה ג'ני גרולמן, שלכאורה עבדה בשירות השטאזי. גרולמן דחתה טענות אלה ואף זכתה בתביעה שמנעה ממיהה לפרסם ספר אוטוביוגרפי בנושא זה. מיהה נפטר ממחלתו בקיץ 2007, בגיל 54.
