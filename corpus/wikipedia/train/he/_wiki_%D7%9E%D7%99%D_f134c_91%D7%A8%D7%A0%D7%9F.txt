מייגן ג'יין ברנן  היא אשת ממשל אמריקאית שכיהנה כמנהלת הכללי של דואר ארצות הברית. ברנן היא האדם ה-74 שכיהנה בתפקיד והאישה הראשונה והיחידה עד כה בתפקיד.
מייגן ברנן נולדה בפוטסוויל, פנסילבניה, למשפחה ממוצא אירי של שבעה ילדים ולמדה בבית ספר תיכון קתולי מקומי, בו היא בלטה בנבחרות הסופטבול והכדורסל של בית ספרה וב-1978 היא השתתפה באליפות המדינה בכדורסל. לאחר סיום לימודיה ב-1980 היא למדה בקולג' אימצ'ולצטה שליד פילדלפיה, שם סיימה ב-1984 תואר שני בהיסטוריה. 1  ב-2003 סיימה ברנן לימודי תואר שני במנהל עסקים בבית הספר למנהל עסקים על שם סלואן של המכון הטכנולוגי של מסצ'וסטס. 2 
ברנן החלה ב-1986 את הקריירה שלה בשירות הדואר של ארצות הברית כדוורית בלנקסטר, פנסילבניה. היא המשיכה כמפקחת איסוף וחלוקה, כמנהלת מתקני המיון ברידינג ובמחוז ליהיי שבפנסילבניה וכמנהלת המחוז בספרינגפילד, מסצ'וסטס.
היא פרשה לשנה מהשירות לטובת לימודים בבית הספר למנהל עסקים על שם סלואן של המכון הטכנולוגי של מסצ'וסטס. לאחר סיום חופשת לימודים זו היא שימשה כמנהלת תמיכת השטח וההטמעה וכמנהלת מבצעי הסיוע לאזור הצפון-מזרחי. במאי 2005 היא מונתה כסגנית הנשיא לאזור צפון-מזרח, ובתפקיד זה היא תיאמה וניהלה את תהליכי המיון, החלוקה והתעבורה של האזור. לאחר מכן היא מונתה כסגנית הנשיא לתפעול באזור המזרחי, תפקיד בו היא הייתה אחראית על התפעול בפנסילבניה, אוהיו, וירג'יניה המערבית, דלאוור, קנטקי, מרכז ודרום ניו ג'רזי, מערב מדינת ניו יורק וחלקים מווירג'יניה ומאינדיאנה. 3  בדצמבר 2010 היא מונתה כמנהלת התפעול הראשית וכסגנית הנשיא של שירות הדואר. ב-2012 היא עמדה בראש תהליך לסגירת מרכזי מיון ידניים על רקע קיצוצים בתקציב שבוצעו על רקע ירידת נפח הדואר ומחויבות של שירות הדואר לתשלומים לגמלאי השירות על פי חוק.
ב-14 בנובמבר 2014 בחרה מועצת המנהלים של שירות הדואר בברנן כמנהלת הכללית של דואר ארצות הברית במקומו של פטריק דונהו, שפרש בפברואר 2015. בכך הייתה ברנן לאישה הראשונה בתפקיד.
במאי 2018 דווח בוושינגטון פוסט שהנשיא דונלד טראמפ דחק בה באופן אישי להכפיל את התעריפים המשולמים על ידי אמזון וחברות אחרות. 4 
ב-16 באוקטובר 2019 הודיע ברנן שהיא תסיים את כהונתה כמנהל הכללית של הדואר עם תום תקופת כהונתה המלאה בת חמש השנים. 5  עם זאת, בינואר 2020 הוארכה כהונתה עד למציאת מחליף. היא סיימה את כהונתה ב-15 ביוני אותה שנה והוחלפה בלואיס דג'וי.
אחיה של ברנן עבד גם הוא בשירות הדואר בעיר הולדתם עד למותו ב-2013. 6 
