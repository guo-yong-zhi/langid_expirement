קטל מקסימלי  היא קשת סיפור, שפורסמה בחוברות הקומיקס ספיידרמן ביקום מארוול על ידי חברת מארוול קומיקס. הסיפור נמשך למשך 14 חוברות בין מאי לאוגוסט 1993, כשבין החוברות נמנות Peter Parker: Spider-Man #35-37,  The Amazing Spider-Man #378-380,  The Spectacular Spider-Man #201-203,  Web of Spider-Man #101-103 ו-Spider-Man Unlimited #1-2. את הסיפור כתבו טום דה-פלקו, ג'ון מארק דמתיאס, טרי קוואנו ודייוויד מיצ'ליני ואיירו רון לים, אלכס סביוק, מארק באגלי, טום לייל וסאל בוסימה. הסיפור מביא את מלחמתם של ספיידרמן, ונום ושאר גיבורי-על בקרנג' הרצחני ובצוות נבלי-העל שלו.
"קטל מקסימלי" ממוקם במקום ה-19 ברשימת 25 הסיפורים הגדולים של ספיידרמן בכל הזמנים, לפי מגזין CBR.com. 1 
קליטוס קסדי נחשב למחוסר כוחות לאחר שהסימביוט שהתמזג איתו הושמד במהלך לכידתו וכליאתו בבית חולים לחולי נפש "רייבנקרופט". אולם, למעשה הסימביוט שינה את המבנה התאי של מערכת הדם שלו לפני השמדתו, מה שאיפשר לקסדי ליצור שיבוט של הסימביוט ובכך לפרוץ את כלאו. קסדי, שכעת קרא לעצמו שוב קרנג', עזר במהלך בריחתו לשחרר את שותפתו לתא שרייק.
במהלך מסע הקטל של השניים ברחבי העיר ניו יורק, הם מגייסים את דופלגנגר, דמוגובלין ואת קריון. קרנג' קורא לעצמו בשם "אביהם", אך למעשה כולם מתעבים אותו ונשארים בקבוצה בשל מסירותם לשרייק. כאשר מניין המתים עולה, ספיידרמן, ונום, קפטן אמריקה, החתולה השחורה, איירון פיסט, מורביוס, גלימה ופגיון, כוכב אש ונייטוואץ' מתאגדים יחד כדי לעצור אותם. הגיבורים נקלעים לחילוקי דעות כאשר ונום רוצה לעצור את קרנג' בכל מחיר בעוד ספיידרמן אינו רוצה להשתמש בשיטות אלימות. בסופו של דבר, ספיידרמן נוטש את ונום לרחמיו של קרנג'. שרייק משתמשת בכוחותיה הטלפתיים כדי להפוך את תושבי ניו יורק להמון צמא דם, ובכך לאפשר לחבורה להמשיך במסע הקטל שלהם ללא עונש.
למרות זאת, קרנג' מפנה עורף ליתר החברים בקבוצתו ובקרב המתחולל ביניהם שרייק מאבדת את שליטתה המנטלית בתושבי העיר. קבוצת גיבורי-העל מנצלת זאת כדי להשתמש במכשיר מתעשיות ראנד שמקרין רגשות אהבה ותקווה בקבוצת נבלי-העל, מה שמכריע אותם. קרנג' נמלט ומביים את מותו על ידי כיסוי קורבן בתלבושת הסימביוט, ושאר החברים בקבוצה נלכדים. לאחר שהגיבורים מתפזרים, קרנג' אורב לונום. אולם, המכשיר גרם לקרנג' לתחושת בלבול, מה שמאפשר לונום להכות באויבו ללא רחמים ולהדפו לעבר גנרטור חשמלי. קרנג' נותר מעולף ונלכד בידי כוחות המשטרה.
