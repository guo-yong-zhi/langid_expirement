קֶשֶׁת כַּף הַיָּד הַשִּׁטְחִית  היא רשת עורקית בכף היד הנוצרת מהשקה של עורק הגומד, אשר מהווה את עיקר התרומה לה, עם הענף הכפי השטחי המגיע מעורק החישור. הקשת מרוחקת יחסית לקשת כף היד העמוקה, מרחק של כסנטימטר, בערך בקו קצה האגודל כאשר הוא מוצדד באופן מרבי.
מן הקשת יוצאים שלושה מעורקי האצבעות הכפיים המשותפים, וממשיכים מטה על פני השרירים התולעיים השני, השלישי והרביעי, בהתאמה. כל אחד מהם מקבל דם גם מאחד מעורקי מתוך היד הכפיים. סמוך למפרקי מתוך היד והגלילים, כל עורק אצבע כפי משותף מתפצל לשני עורקי אצבעות כפיים מיוחדים.
הקשת, כמו גם הקשת העמוקה, היא עדות לאספקת הדם המקבילנית לכף היד, שבבסיסה עומד מבחן אלן.
בחלק מהאנשים לא הענף הכפי השטחי משלים את הקשת, אלא עורק האגודל הראשי, עורק האצבע החישורי או עורק התווך.
