בנות בראון הוא רומן מאת העיתונאית והסופרת עירית לינור שיצא לאור בשנת 2002. הספר מספר אודות ההתרחשויות במושב הדמיוני כפר אילן מאמצע שנות השמונים עד ראשית שנות התשעים, וסובב סביב משפחת בראון, משפחה ממקימי המושב, שנמצא על סף פשיטת רגל, ונתונה בקרע בין חבריה הוותיקים במושב. "בנות בראון" הפך בהמשך לסדרת טלוויזיה בשמונה פרקים  במסגרת "שידורי קשת" בערוץ 2 1 .
עלילת הספר מתפרסת על פני שמונה שנים: 1985–1992. המושב הפיקטיבי "כפר אילן" ליד חיפה נמצא על סף פשיטת רגל. למושב עובר לגור אלי מנשה, עורך דין אמיד, שמנסה להוציא את כפר אילן מן הבוץ ונבחר לראשות המועצה האזורית.
אלי מחזר אחרי דפי, הבת הצעירה של משפחת בראון, משפחה ממקימי המושב, ומקסים את אבי המשפחה, חזי, וכן את שאר המושב, בעזרת תוכנית הבנייה "כפר אילן הייטס", תוכנית בניית שכונות מגורים חדשות בכפר אילן. התוכנית מתוכננת לבנות על שדות החקלאות של רבים מחברי המושב, שיתעשרו כתוצאה מכך. אלי מנסה לשכנע את משפחת בראון למכור את השדות לטובת תוכנית הבנייה. המשפחה, שנתונה בלחצים רבים על מנת שימכרו את השדות, נתונה בקרע עם חבריהם הוותיקים למושב. המספרת, דפי, היא בת הזקונים המתוקה והצינית שמלווה את המושב הארץ-ישראלי בעל השדות הירוקים והחלום הישראלי שהיה ואיננו.
זכיינית ערוץ 2, "קשת", הפיקה סדרת דרמה על פי ספרה של לינור, שהייתה מעורבת בהפקת הסדרה וביימה מספר פרקים. את הסדרה ליווה ביצוע מחודש של כוכבת הסדרה, ירדן בר-כוכבא, לשיר "אומרים ישנה ארץ" של שאול טשרניחובסקי ונעמי שמר, הסדרה זכתה בפרס הדרמה הטובה ביתר בפסטיבל ירושלים והייתה מועמדת לפרס האקדמיה הישראלית לטלוויזיה בקטגוריה הסדרה הדרמטית הטובה ביותר 2 .
ביקורות
