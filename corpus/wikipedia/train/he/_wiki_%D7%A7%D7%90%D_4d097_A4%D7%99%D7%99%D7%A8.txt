קארין ז'אן-פייר  היא דוברת הבית הלבן בממשלו של נשיא ארצות הברית ג'ו ביידן מאז מאי 2022 2 . לפני כן שימשה כסגנית הדוברת. במקצועה היא מנהלת קמפיינים פוליטיים, פעילה חברתית ופרשנית פוליטית אמריקאית.
ז'אן פייר נולדה בפור-דה-פראנס, עיר הבירה של האי הצרפתי מרטיניק, והיא בת להורים שהיגרו מהאיטי 3 . היא גדלה ברובע קווינס שבניו יורק.
את התואר השני שלה קיבלה מבית הספר ליחסים בינלאומיים של אוניברסיטת קולומביה ב-2003. ב-2014 הצטרפה ז'אן-פייר לצוות המרצים באותה פקולטה שבה היא למדה.
ז'אן-פייר הייתה מנהלת הקמפיין באזורי דרום-מזרח ארצות הברית במהלך קמפיין הבחירות של המועמד הדמוקרטי ברק אובמה בבחירות לנשיאות ארצות הברית 2008. לאחר ניצחונו של אובמה בבחירות וכניסתו לתפקיד נשיא ארצות הברית עבדה ז'אן פייר במשרד הבית הלבן.
בינואר 2019 הייתה לפרשנית פוליטית של ערוצי החדשות NBC ו-MSNBC.
באוגוסט 2020 הוכרז כי ז'אן-פייר תכהן כראש הסגל של קמלה האריס, המועמדת הדמוקרטית לתפקיד סגנית הנשיא תחת המועמד ג'ו ביידן 4 , במהלך קמפיין הבחירות שערכו השתיים לקראת הבחירות לנשיאות שנערכו באותה שנה 5 .
ב-5 במאי 2022 נמסר שז'אן-פייר מונתה לתפקיד דוברת הבית הלבן, והיא תיכנס לתפקיד עם פרישתה של ג'ן סאקי, שתשמש כפרשנית-מומחית בערוץ MSNBC 6  7 .
ז'אן-פייר היא לסבית. בריאיון שקיימה לאחר שקיבלה משרה בממשלו של הנשיא אובמה היא אמרה כי ”מה שנפלא היה שלא הייתי היחידה. הייתי אחת מני רבים. הנשיא אובמה לא העסיק עובדים להט"בים, אלא העסיק אנשים מנוסים שבמקרה הם להט"בים”. באותו ריאיון אמרה גם כי ”לעבוד עבור הנשיא אובמה בתור להט"בית גלויה היה כבוד מדהים. זה הרגיש נפלא להיות חלק מממשל שנותן עדיפות לנושאים הקשורים בלהט"בים” 8 .
החל מ-2020 ז'אן-פייר מתגוררת באזור וושינגטון די. סי. עם בת זוגה, סוזן מלבו , כתבת ב-CNN. לשתיים יש בת מאומצת.
