ביוחקר  היא עבודת סמינריון מצומצמת שמבצעים תלמידי בית ספר תיכון הנבחנים בבחינת הבגרות בביולוגיה ברמה של חמש יחידות לימוד. העבודה, הנחשבת כיחידת לימוד אחת מתוך החמש, מתמקדת בתחום האקולוגיה.
העבודה מתבצעת בקבוצות כעבודה עצמית מודרכת, במהלכה אוספים התלמידים נתונים על בית גידול טבעי לפי בחירתם ומנתחים אותם על מנת לענות על שאלות מחקר בדבר השפעות הגומלין בין גורמים שונים, טבעיים ואחרים, בבית הגידול. לאחר מכן נבחנים התלמידים על עבודתם בפני בוחנים חיצוניים של משרד החינוך. בדרך זו זוכים התלמידים להכיר מערכת ביולוגית אחת, על מרכיביה השונים, ולהתנסות בטכניקות של מחקרים אקולוגיים. בין המטרות הנוספות של עבודת החקר היא פיתוח של מיומנויות טכניות כגון שימוש במאגרי מידע, כתיבה מדעית ועבודה במעבדות. כמו כן במסגרת זו יכולים התלמידים לפתח כישורים כגון עצמאות ועבודת צוות.
משרד החינוך וארגון "קדימה מדע" מפעילים את תוכנית "ביוחקר ברשת", בתוכנית התלמידים לוקחים חלק בלמידה מקוונת משותפת עם קבוצות חקר שונות באותו בית ספר, עם קבוצות מבתי ספר אחרים ואף עם קבוצות מחו"ל וחוקרים במסגרות תעשייתיות 1 . הפעילות נערכת בזוגות תוך בחירה של נושא משותף. בין היתר שיתופי פעולה אלה נערכים דרך שיחות וידאו מקוונות שמבצעים התלמידים, כגון בסקייפ 2 .
