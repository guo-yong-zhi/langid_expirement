אוניברסיטת טורונטו  היא אוניברסיטה קנדית ציבורית בעיר טורונטו, האוניברסיטה הקנדית הוותיקה והעשירה ביותר, ומהידועות שבהן. האוניברסיטה נוסדה בשנת 1827, ויש לה שלושה קמפוסים, המרכזי שבהם, סנט-ג'ורג', מצוי במרכזה של העיר ליד בניין המועצה המחוקקת של אונטריו ושניים נוספים קטנים ממוקמים בפרברי העיר. באוניברסיטה לומדים למעלה מ-60 אלף סטודנטים ב-16 פקולטות שונות. בנוסף, האוניברסיטה מפעילה בתי חולים אוניברסיטאיים ומספר מוסדות מחקר.
מבחינת איכות המחקר נחשבת האוניברסיטה של טורונטו כטובה בקנדה, ואחת מהאוניברסיטאות המובילות בעולם. עשרה מבין חוקרי ובוגרי האוניברסיטה זכו עד היום בפרסי נובל.
ספריית האוניברסיטה היא השלישית בגודלה בצפון-אמריקה אחרי אוניברסיטת הרווארד ואוניברסיטת ייל והיא מכילה יותר מ-16 מיליון פריטים. מוסף ההשכלה הגבוהה של "הטיימס" דירג בשנת 2007 את מדעי הרוח באוניברסיטת טורונטו במקום ה-11 בעולם, את מדעי החברה במקום 17, ואת מדעי הטבע במקום ה-20. 1  בשנת 2021 דירג "הטיימס " את אוניברסיטת טורונטו במקום ה-18 בעולם, דירוג שאנגחאי דירג את האוניברסיטה במקום ה-22 ודירוג QS של אוניברסיטאות בעולם דירג אותה במקום ה-26. היא גם האוניברסיטה הגדולה ביותר בקנדה וה-20 בגודלה בעולם.
אוניברסיטת טורונטו היא אוניברסיטת מחקר ציבורית. כשהוקמה ש-1827 על פי צ'רטר מלכותי הייתה למעשה המוסד האקדמי הראשון במושבה הבריטית קנדה עילית  לימים אונטריו. באותה תקופה, האוניברסיטה נוהלה על ידי הכנסייה האנגליקנית, שגם פיקחה על התכנים. ב-1850 היא קיבלה את שמה הנוכחי והפכה למוסד חילוני.
האוניברסיטה על פי המסורת הבריטית מורכבת מ-12 קולג'ים שונים הנהנים מאוטונמיה חלקית בניהול ענייניהם, המתייחדים האחד מהשני באופיים ובהיסטוריה שלהם. אוניברסיטי קולג' הוא הוותיק שבהם, ונוסד בשנת 1853. טריניטי קולג' הוא היוקרתי והקטן מכולם, והוא מקבל לשורותיו סטודנטים מצטיינים בלבד.
בימי ראשיתה של האוניברסיטה בתחילת המאה ה-19 היא הייתה ממוקמת בשולי העיר טורונטו, אך עם התרחבותה המואצת של העיר היא נמצאת כיום במרכזה. הקמפוס הראשי של האוניברסיטה במרכז העיר טורונטו משתרע בין שדרת ספדיינה  במערב וקווינס פארק  במזרח, אם כי מחלקות ובניינים בודדים נמצאים מזרחה לפארק. מדרום גובל קמפוס סנט ג'ורג' ברחוב קולג'   ומצפון - רחוב בלור . שני קמפוסי הלוויין של האוניברסיטה ממוקמים בסקרבורו  ובמיסיסוגה. מוזיאון רום, שהוא המוזיאון הגדול ביותר בקנדה נמצא בסמוך לקמפוס, ונוסד בראשית המאה העשרים בשיתוף פעולה עם האוניברסיטה.
האוניברסיטה מדגישה את חשיבות קשריה הבין-לאומיים עם אוניברסיטאות אחרות בעולם. האוניברסיטה חברה באיגוד של אוניברסיטאות חבר העמים הבריטי וחברה בקבוצת אוניברסיטאות המחקר הקנדי U15. היא יצרה שותפויות עם שורה של אוניברסיטאות חשובות בסין בהן אוניברסיטת ג'יאו טונג שאנגחאי, אוניברסיטת פקינג ועוד. אוניברסיטת טורונטו מקיימת גם שיתוף פעולה אקדמי עם מוסדות אקדמיים שונים בישראל ביניהם האוניברסיטה העברית בירושלים. בית הספר למנהל עסקים של האוניברסיטה ע"ש רוטמן מנהל גם פרויקט לימודי משותף עם אוניברסיטת תל אביב.
באוניברסיטת טורונטו ישנם גם סטודנטים בין-לאומיים רבים המגיעים אליה ממקומות שונים ברחבי תבל.
מבט מלמעלה על הקמפוס הראשי
מרכז מונק ללימודים בינלאומיים
