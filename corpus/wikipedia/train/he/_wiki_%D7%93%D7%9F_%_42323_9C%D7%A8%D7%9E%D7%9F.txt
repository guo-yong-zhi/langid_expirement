דן  גילרמן , הוא איש עסקים ישראלי שכיהן כשגריר ישראל באו"ם בין השנים 2003-2008. במסגרת תפקידו באו"ם כיהן כסגן נשיא עצרת האו"ם מטעם גוש מדינות המערב.
גילרמן נולד בתל אביב בשנת 1944 ואת לימודיו האקדמיים עשה באוניברסיטת תל אביב ובאוניברסיטה העברית.
גילרמן כיהן כמנכ"ל של מספר חברות ישראליות בתחומי הכימיה והמזון 1 . 
בשנות ה-70 היה פעיל במפלגת המרכז החופשי שהייתה חלק מהליכוד 2 . אחר כך הצטרף לתנועה הדמוקרטית לשינוי, של פורשי המרכז החופשי ושימש כיושב הראש נשיאות התנועה 1 .
החל משנת 1985 שימש כיושב-ראש איגוד לשכות המסחר הישראלי תפקיד בו כיהן עד לשנת 2002 3 . הוא היה חבר דירקטוריון הבנק הבינלאומי הראשון בישראל ודירקטור בבנק לאומי ובבנק ישראל, כמו גם במספר חברות ישראליות אחרות 4 .
ביולי 2002 מונה גילרמן להיות השגריר ה-13 של ישראל באו"ם וב-1 בינואר 2003 נכנס לתפקידו 5 . ב-13 ביוני 2005 נבחר להיות אחד מ-21 סגני נשיא עצרת האו"ם. גילרמן נבחר כנציג גוש מדינות "קבוצת מערב אירופה ואחרות" . ישראלי שקדם לגילרמן בתפקיד סגן נשיא עצרת האו"ם היה אבא אבן בשנת 1952 6 . גילרמן סיים את תפקידו כשגריר לאו"ם ביולי 2008.
לאחר שעזב את תפקידו באו"ם, הקים בשותפות עם מתיו ברונפמן את קרן ההשקעות "ההזדמנות הישראלית". במסגרת הקרן ביקשו לגייס השקעות לחברות תעשיייה מסורתית בישראל. בין השאר נפגש בדאבוס, במסגרת הפורום הכלכלי העולמי, עם ראשי קרנות ההשקעה הממשלתיות במדינות המפרץ 7 . אולם בעקבות המשבר הכלכלי העולמי הקרן לא הצליחה לגייס השקעות בהיקף שתכננה והיא נסגרה 8 .
בדצמבר 2009 מונה גילרמן כיושב ראש קרן מרקסטון 9 . לאחר שהקרן הפסידה 75.3% מהונה, והתברר שדמי הניהול שקיבלו מנהליה לאורך השנים הגיעו לסך 140 מיליון דולר, פרש גילרמן מתפקידו 10 . הקרן חדלה לפעול לאחר מכן 11 . 
ביוני 2010, הציע ראש הממשלה נתניהו לגילרמן להתמנות שוב לשגריר באו"ם, אך הוא סירב והשיב כי ישמח לסייע במלאכת ההסברה בהתנדבות 12 .
בשנת 2015 מונה לנציג ההשקעות האמריקאית בלקסטון בישראל 13 .
בשנת 2019 מונה ליושב ראש חברת הקנאביס הרפואי פארמוקן 14 .
דן גילרמן נשוי לג'ניס, ואב לשני ילדים.
