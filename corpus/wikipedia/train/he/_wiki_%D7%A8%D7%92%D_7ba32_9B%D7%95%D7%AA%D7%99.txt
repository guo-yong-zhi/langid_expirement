אנא עזרו לשפר את אמינות הערך באמצעות הבאת מקורות לדברים ושילובם בגוף הערך בצורת קישורים חיצוניים והערות שוליים.אם אתם סבורים כי ניתן להסיר את התבנית, ניתן לציין זאת בדף השיחה.
רגימנט הארטילריה המלכותי , או בקיצור הארטילריה המלכותית, היא יחידת הארטילריה בצבא הבריטי. למרות שהיחידה נקראת רגימנט, בפועל היא כוללת 15 רגימנטים סדירים ו-7 רגימנטים במילואים. הרגימנט הוא הכוח המכשיר ומרכז את כל יחידות התותחנים בצבא הבריטי ונחשב שווה ערך לחיל תותחנים בדומה לחילות האחרים בצבא הבריטי.
הארטילריה התחילה להשתלב בצבא הבריטי במאה ה-14, אך בדומה לרוב היחידות, לא היו אלו יחידות סדירות, אלא יחידות שהוקמו ופוזרו לפי צורכי המדינה והמונרך. רגימנט הארטילריה המלכותי הוקם כיחידה סדירה רק בשנת 1715 במהלך מרד היעקוביטים, כאשר היה ברור שיש צורך בכוח סדיר שיהיה מסוגל להתמודד עם המשימות הביטחוניות השונות של הצבא הבריטי. עד אותה שנה, גיוס וניוד של יחידת ארטילריה היה תהליך מסורבל שלקח הרבה זמן מרגע הגיוס לרגע הכניסה לקרב. בנוסף, הייתה עדיפות רבה ליחידת ארטילריה הומוגנית על פני צוותי תותחים פזורים בין שורות הצבא.
בשנת 1793 הוקמו היחידות הראשונות של 'ארטילריית הפרשים' , יחידות שבתחילת דרכם נועדו להעניק תמיכה ארטילרית ליחידות פרשים. יחידות ארטילריה העניקו לפרשים את האפשרות לא להיות תלויים בתותחי השדה שפעלו יחד עם חיל הרגלים, אלא לפעול בקצב שלהם עם יחידות תותחי שדה קלות ומהירות שתמכו בהם.
במהלך המאה ה-18, רגימנט הארטילריה אימץ את שיטות הארגון המוצלחות אשר פותחו באירופה, בעיקרן את שיטת הסוללות שפותחה בצבא הפרוסי. לפי עיקרון זה, יחידות הארטילריה התחלקו לסוללות אשר הכילו מספר תותחים קלים שנגררו על ידי סוסים בנוסף לכמות רבה של תחמושת. סוללות אלו היה ניתן לפרוס על פני שדה הקרב לפי הצורך.
לאורך ההיסטוריה של הרגימנט, הרכב היחידות והמבנה הארגוני שלו עברו שינויים רבים. בין השנים 1899 עד 1924, הרגימנט חולק לשלושה חלקים; הראשון כלל את ארטילריית הפרשים וארטילריית השדה, קבוצה שנייה כללה את סוללות הגנת החופים, הסוללות הכבדות, סוללות ההרים והמצור - כל אלו נקראו 'ארטילריית חיל המצב המלכותית', קבוצה שלישית שנקראה פשוט 'הארטילריה המלכותית' כללה יחידות אספקה ותחמושת.
מבין יחידות הארטילריה המלכותית, ישנם ארבעה רגימנטים אשר שייכים ל-'ארטילריית הפרשים המלכותית'. ההבדל בין סוגי יחידות התותחנים הוא בעיקר הבדל מסורתי והיסטורי שכן במאה ה-18 ותחילת המאה ה-19, תפקדו יחידות ארטילריית פרשים כיחידות תותחים קלים בעלי צוותי פרשים. מקומם בשדה הקרב היה באיגוף או בתנועה מהירה ולכן השתמשו בתותחים קלים יותר ובסיוע פרשים, זאת לעומת יחידות הארטילריה הרגילות שהתנהלו באופן מסורבל יותר ופרסו את הסוללות שלהן מאחורי הצבא. כיום ישנו מעט הבדל בין סוגי הרגימנטים, מלבד כך שהיחידות הקלות יותר נמצאות בארטילריית הפרשים. 
היחידות השונות ברגימנט הארטילריה משרתות כיום במקומות שונים בצבא תחת ייעודים שונים. מלבד הייעוד הקלאסי של הרגימנט כיחידת ארטילרית שדה, ישנם יחידות הפועלות בתפקיד הגנה אווירית, ארטילריה קלה מוצנחת ויחידות לסיור ורכישת מטרות.
