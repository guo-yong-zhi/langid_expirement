קפז'אטה  היא עיר בעמקי קלצ'אקי שבפרובינציית סלטה, בצפון-מערב ארגנטינה, כ-190 ק"מ דרומית לסלטה. העיר מהווה נקודת מוצא נוחה למטיילים בעמקי קלצ'אקי, וידועה גם בתעשיית היין שבה. בשנת 2010 התגוררו בקפז'אטה כ-13 אלף תושבים.
העיר נוסדה ב-1840 בידי הקולונל מנואל פרננדו דה אראמבורו, במקום בו היה קודם לכן מיסיון. היא נקראה שמו של אחד משני שבטי הדיאגיטה, שאכלסו את עמקי קלצ'אקי עד להגעת הספרדים . ככל הנראה מקור השם הוא בקצ'ואה, אך יש מחלוקת לגבי משמעותו. לפי סברה אחת, משמעות המילה היא "קופסת מים". לפי סברות אחרות, מדובר בשיבוש של המילה Capac-Yac  או Capac-Yaco . אפשרות נוספת היא כי מדובר במילה בשפת הקקאן שפירושה "קבר הצער".
ב-1863 הוקמה נפת קפז'אטה, שקפז'אטה הייתה לבירתה. 
עם השנים, התפתחה בעיר תעשיית היין. מזג האוויר היבש וכמות המשקעים הנמוכה  מתאימים לגידול ענבים מזן טורונטס, המשמשים ליין לבן. כן מיוצר בעיר יין אדום מענבי קברנה סוביניון וטאנאט. בעיר מיוצרים בסך הכל כ-2% מכמות היין השנתית המיוצרת בארגנטינה, אך היינות המיוצרים בעיר נחשבים איכותיים, ותשומת הלב הבינלאומית להם הולכת וגדלה, לצד ההשקעות ביקבים המקומיים.
בהיותה העיר הגדולה ביותר בעמקי קלצ'אקי, מהווה קפז'אטה גם מרכז למטיילים בהם. בין האתרים הבולטים: הדרך המובילה צפונה לסלטה, לאורך קבראדה דה לאס קונצ'אס ; כביש 40 המוביל לכיוון קאצ'י שצפונית-מערבית לקפז'אטה, דרך קבראדה דה לאס פלצ'אס ; חורבות קילמס, הנמצאות דרומית לעיר, בפרובינציית טוקומאן.
