דיאן פון פירסטנברג  היא מעצבת אופנה בלגית-אמריקאית יהודייה שזכתה להצלחה בזכות שמלות המעטפת שלה. בעברה, הייתה לנסיכה מנישואיה הראשונים לנסיך אגון לבית פירסטנברג מגרמניה.
נולדה בשם דיאן סימון מישל חלפין  להורים יהודיים בבריסל, בלגיה. אביה היה יהודי יליד רומניה, ליאון  חלפין, שהיגר לבלגיה מקישינב  בשנת 1929. אמה הייתה ממשפחה יהודית-יוונית, ניצולת שואה בשם ליליאן נחמיאס שהייתה אסירה באושוויץ 18 חודשים לפני שפירסטנברג נולדה. אמה הייתה דמות משפיעה בחייה ושיננה לה את המוטו "פחד אינו אפשרות".
מאוחר יותר למדה פירסטנברג כלכלה באוניברסיטת ז'נבה בשווייץ. משם עברה לפריז ועבדה כעוזרת לסוכן של צלם האופנה אלברט קוסקי. מאוחר יותר עזבה לאיטליה כדי לעבוד כשוליה ליצרן הטקסטיל אנג'לו פארטי. שם למדה חיתוך של בד, שימוש בצבע ומרקם, ושם תכננה וייצרה את שמלות המשי הראשונות שלה.
בשנת 1974 השיקה קו מוצרי קוסמטיקה ובושם "טטיאנה" על שם בתה, וכן זכתה להצלחה עם שמלות מעטפת עשויות מסריגי ג'רזי.
בשנת 1997 השיקה מחדש את חברת האופנה על שמה , עם חידוש נוסף של שמלת המעטפת המפורסמת שלה. החברה כיום היא מותג יוקרה עולמי המציע 4 קולקציות מלאות בשנה וקיים בלמעלה מ-70 מדינות ברחבי העולם. מטה החברה ובוטיק הדגל ממוקמים ברובע אריזת הבשר של מנהטן.
בשנת 1998 פרסמה פירסטנברג את זכרונותיה בספר "Diane: A Signature Life", ובשנת 2004 השיקה קו של תכשיטים וצעיפים יחד עם חברת ה. שטרן.
בשנת 2005 העניקה לה מועצת מעצבי האופנה של אמריקה  פרס מפעל חיים, ושנה לאחר מכן נבחרה לשמש כנשיאת המועצה, תפקיד בו היא מחזיקה נכון לשנת 2012.
בשנת 2008 זכתה לקבל כוכב בשדרת האופנה, ובשנת 2009 הוצגה תערוכה רטרוספקטיבית רחבת היקף תחת הכותרת "דיאן פון פירסטנברג: מסע של שמלה" שנפתחה ב-Manezh, אחד מחללי התצוגה הציבוריים הגדולים ביותר במוסקבה.
בשנת 2011 הציגה פירסטנברג קולקציה עבור מוצרים ביתיים ובושם חדש. ובשנת 2012 השיקה קולקציית בגדי ילדים בשיתוף עם גאפ.
תצוגה משנת 2009
שמלת מעטפת בתצוגה של פירסטנברג 
דיאן פון פירסטנברג בשמלת מעטפת 
תחילת עלייתה לגדולה של פירסטנברג החלה עם נישואיה לאגון הנסיך הגרמני לבית פירסטנברג בשנת 1969, לזוג נולדו שני ילדים, אלכסנדר וטטיאנה, ולאחר גירושיהם בשנת 1972 איבדה את תואר הנסיכות אך המשיכה לשאת את שם המשפחה "פירסטנברג".
ב-2001 נישאה לאיש העסקים האמריקאי-יהודי, בארי דילר.
