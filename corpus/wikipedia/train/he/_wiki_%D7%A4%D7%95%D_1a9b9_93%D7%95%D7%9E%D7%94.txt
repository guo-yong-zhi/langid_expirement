5
פוסום זנב-טבעת מדומה  הוא סוג של פוסום בינוני-גדול במשפחת הפוסומים הטבעתיים שכולל 5 מינים החיים בגינאה החדשה ובאוסטרליה. בעבר המינים הללו שויכו לסוג פוסום זנב-טבעת עד שהוקם עבורם סוג עצמאי בשנת 1915 על ידי הזואולוג הגרמני פאול מטשי .
לבני סוג זה מבנה גוף עגלגל וגוצי, עם צורה מגושמת וכבדה ביחס לבני הסוג פוסום זנב-טבעת דק. הראש קצר ומעוגל, החוטם חרוטי וסביבו זיפים ארוכים. האוזניים רחבות, ושעירות והגפיים עבות יחסית. תכונות פיזיות נוספות המבדילות את סוג זה מהסוגים האחרים הם זנב עבה וקצר יחסית, אישונים אנכיים וטוחנות גדולות וחזקות שדומות לאלו של הקואלה ומותאמות ללעיסת עלים. למינים בסוג יש טפרים חזקים וכריות הצמדה בכפות הרגליים המסייעים להם בטיפוס, ובקצה זנבם טבעת לפיתה שמשמשת כרגל חמישית ואופיינית למשפחה.
אורכם של המינים בסוג נע בין 29 ל-41 סנטימטרים וטווח משקלם 2.2-0.6 קילוגרם. הפרווה של המינים בסוג קצרה, רכה ועבה במיוחד. צבעה הכללי משתנה בהתאם למין ונע בין ירוק-זית לזהוב, נחושת או חום, כשהצד התחתון יהיה בהיר יותר. לחלק מהמינים יש פסי גב כהים וכתמים בהירים על הלוע.
המינים בסוג מצויים באוקיאניה; מרבית המינים  אנדמיים לגינאה החדשה ומין אחד אנדמי לאזור הטרופי בצפון-מזרח אוסטרליה. הפוסומים בסוג זה חיים על רכסים הרריים גבוהים ברום 4,000-1,000 מטר מעל פני הים, ובית הגידול שלהם כולל יערות גשם טרופים וממוזגים; הם נוטים לשהות רוב הזמן על העצים ויורדים לאדמה לעיתים רחוקות.
הפוסומים פעילים בעיקר בשעות הלילה, אך עשויים להגיח מדי פעם גם בשעות היום; הם לנים בקינים בחללי עצים או על הצטלבויות ענפים. התזונה העיקרית שלהם מורכבת מעלים, אך הם ניזונים גם מפירות וממקורות צמחיים אחרים. המינים בסוג חיים בגפם ברוב השנה, להוציא את עונת הרבייה. הפוסומית ממליטה צאצא יחיד בדרך כלל ששוהה בכיס בחודשים הראשונים לחייו ולאחר מכן רוכב על גבה עד שהופך לעצמאי.
מרבית המינים בסוג מאוימים מצד בירוא יערות וציד. אורח החיים הלילי והמתבודד של המינים בשילוב עם בית הגידול הקשה לגישה, הוביל לכך שעל מינים רבים בסוג אין כמעט מידע בספרות הזואולוגית.
קוסקוס נמרי אוסטרלי
