אביעד בקשי  הוא דוקטור למשפטים, ראש המחלקה המשפטית בפורום קהלת, מרצה למשפט ציבורי באוניברסיטת בר-אילן, משפט חוקתי בקריה האקדמית אונו וכן במכללה למדינאות.
בקשי נולד ב-1972, בשנות התיכון למד בישיבת ירושלים לצעירים ולאחר מכן בישיבת בית אל ובישיבת ההסדר הר ברכה. התגורר ביישוב הר ברכה ושימש בין השנים 1999–2001 ר"מ בישיבה. בהדרכתו של הרב אליעזר מלמד ובמסגרת תוכנית "שילובים", 1  שילב בקשי לימודי משפטים לצד עבודתו כר"מ, 2  וסיים בהצטיינות תואר ראשון ושני באוניברסיטת בר-אילן. בין השנים 2003–2004 התמחה במחלקת הבג"צים בפרקליטות המדינה. בעל תואר ראשון בהוראת תורה שבעל פה ומחשבת ישראל וכן תעודת הוראה מהמכללה ירושלים, בה שימש כמרצה.
בקשי פרסם את עבודת הדוקטורט שלו, בהדרכתו של פרופ' גדעון ספיר, שעסקה ב"משמעותה החוקתית הראויה של ישראל כמדינה יהודית ודמוקרטית", ב-2011, במסגרת מסלול מלגת הנשיא לדוקטורנטים מצטיינים באוניברסיטת בר-אילן, עבודה שזכתה בפרס מאת מרכז מורשת בגין לשנת 2013.
בין השנים 2008–2011 שימש בקשי עמית מחקר במכון לפילוסופיה פוליטית ע"ש שוורץ בבית מורשה בירושלים. באוקטובר 2011, ימים אחדים לפני שחרור המחבלים במסגרת עסקת שליט, פנה בקשי אל מנכ"ל משרד המשפטים גיא רוטקופף, והציע כי השחרור יותנה בכליאה מחדש במקרה של חטיפת ישראלי נוסף. הצעתו העקרונית התקבלה. כתוצאה מכך, בקיץ 2014 במהלך מבצע שובו אחים, נכלאו מחדש עשרות מחבלים. 3 
החל משנת 2004 היה בקשי מעורב ביוזמות חקיקה וגיבוש חוקה, כחבר צוות ייעודי במכון לאסטרטגיה ציונית, עורך משפטי להצעת החוקה של מיכאל איתן ופרופ' משה קופל , ראש פרויקט חקיקה במסגרת "קרן ויילר" באוניברסיטת בר-אילן, ומנהל "מכון ברלינר – קליניקה ליוזמות חקיקה בקריה האקדמית אונו" . 
כיום משמש בקשי מרצה ומלמד משפט ציבורי באוניברסיטת בר-אילן, משפט חוקתי בקריה האקדמית אונו ובמכללה למדינאות. 4  משרת במילואים כיועץ משפטי במחלקת דין בינלאומי של הפרקליטות הצבאית.
ב-2021 הוצגה מועמדותו לתפקיד שופט בבית המשפט המחוזי בתל אביב. 5  ב-2022 היה אחד מתשעת המועמדים ברשימה הסופית למשרת היועץ המשפטי לממשלה. 6 
בתחילת שנת 2023 היה בקשי אחד מן המשפטנים בהם נועץ שר המשפטים יריב לוין לגיבוש תוכנית הכוללת שורת רפורמות במערכת המשפט בישראל. 7  8 
החל משנת 2012 משמש בקשי ראש המחלקה המשפטית בפורום קהלת. המחלקה בראשותו מגבשת בין השאר חוות דעת בנושאים משפטיים, במטרה לסייע לנבחרי ציבור לקדם מדיניות בכלים משפטיים ולקדם שיח אקדמי מנקודת מבט שמרנית. במסגרת תפקידו פרסם נייר מדיניות העוסק בייעוץ המשפטי לממשלה, בו הומלץ בין היתר להסיר את כפיפות שרי הממשלה לייעוץ המשפטי, וכן לאפשר להם ייצוג עצמאי בבתי משפט; 9  חוות דעת השוללת את העמדה לפיה ממשלת ישראל אינה מוסמכת להטיל מגבלות על הפגנות פוליטיות בשל ניגוד עניינים; 10  11  ועוד.
חלק מרכזי מפועלו האקדמי והציבורי מוקדש להגברת ריבונות הכנסת ומשילות הממשלה. הוא תומך בכינון חוקה למדינת ישראל, אשר כוללת בתוכה סמכות מוגבלת לביטול חקיקה ראשית בידי בג"ץ, לצד פסקת התגברות המגדירה היטב את העילות לכך, 12  אולם טוען כי לא ראוי שבית המשפט העליון ייטול לעצמו סמכות זו ללא הסמכה מפורשת בחוק. בשנת 2020 פרסם בקשי מאמר בשם "המהפכה החוקתית השנייה" בו הביע התנגדות נחרצת לביטול חוקי יסוד בידי בג"ץ. 13  14 
עוסק בין השאר גם בהשבת זכות העמידה, שינוי שיטת בחירת השופטים בישראל 15  ועוד. 16 
לצד פעילותו בפורום קהלת, מפרסם בקשי בשגרה מאמרים במסגרות אקדמיות ובכלי תקשורת שונים, וכן מתראיין במסגרות שונות. 17 
בקשי היה מעורב בקידומו ובניסוחו של חוק יסוד: ישראל – מדינת הלאום של העם היהודי, 18  וקידם את חקיקת החוק במשך שנים בפעילות חוץ-פרלמנטרית, אקדמית ותקשורתית. 19  20  21  בקשי סבור כי קיימת זכות חוקתית לקיומה של מדינת ישראל כמדינת לאום של העם היהודי. זכות זו, לטענתו, מצדיקה אף חקיקה אשר תשמור על המצב הדמוגרפי במדינת ישראל. במאמר שפרסם לצד פרופסור גדעון ספיר, טען כי שופטים המצדיקים את חוק האזרחות והכניסה לישראל מעניקים לטיעון הדמוגרפי משקל רב יותר מאשר לטיעון הביטחוני, שהוא העמדה הרשמית של הכנסת. 22  מתנגד להכללת ערך השוויון בחוק הלאום. 23 
בשנת 2013 שימש יועץ מדעי לכתיבת המהדורה החדשה של הספר "להיות אזרחים בישראל". הספר יצא לאור ב-2016 והוא ספר הכנה לבחינת הבגרות באזרחות. משרד החינוך יזם את ההוצאה מחדש לאחר שהגרסה המקורית שלו התיישנה וכן הייתה שנויה במחלוקת ונטען שהספר בקורתי מדי כלפי מדינת ישראל. בהוצאת המהדורה החדשה לקחו חלק מספר כותבים, בקשי היה היועץ ולאחריו עברו על הספר שני מעריכים שונים. 24  
חלק מהשינויים במהדורה החדשה של הספר היו שנויים במחלוקת. קבוצת מורים בשם "מועצת המורים לאזרחות" פנתה למשרד החינוך בבקשה למנות יועץ אקדמי נוסף שישכתב את הספר, על מנת למנוע הטייה בחומר הלימוד. 25  משרד החינוך השיב כי אחרי בקשי יעברו על הספר מעריכים נוספים. כמה מצוות הכתיבה של הספר ביקשו שלא להיות מהחותמים על הספר בטענה להטייה. 26  27 
בקשי נשוי ואב לשבעה. מתגורר ביישוב עפרה. דודו היה הראשון לציון הרב אליהו בקשי דורון. 28  אימו ממשפחה עיראקית. מקיים אורח חיים דתי.
