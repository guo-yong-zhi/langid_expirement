כף האלֶט  הוא אזור נקי משלג  בקצה הצפוני של חצי האי האלט על חוף ים רוס של ארץ ויקטוריה, מזרח אנטארקטיקה. 
כף אדייר נמצא במרחק 100 ק"מ צפונה. כף האלט נמצאת מצידו האחד של מפרץ אדיסטו למול כף כריסטי שמעברו האחר.
בשנת 1956, במהלך מבצע דיפ פריז II, נפגעה האוניה האמריקאית "אָרְנֶבּ" ממצוף קרח בכף האלט.
בכף האלט שכן בסיס מדעי, תחנת האלט, שפעלה בשיתוף בין ארצות הברית וניו זילנד במהלך השנה הגאופיזית הבינלאומית 1957, והייתה מאוישת בקביעות עד 1964, כאשר פרצה במקום שרפה גדולה. לאחר זאת שימש המקום כבסיס קיצי בלבד עד 1973. בשלב זה עובר האתר ניקוי סביבתי באמצעות הרחקת חומרים מסוכנים: דלק ושמן, שאוחסנו במספר מיכלים גדולים. מדובר במיזם מתמשך, שלהשלמתו יידרשו שנים אחדות.
אזור של 740 דונם הוא אזור אנטארקטי מוגן מיוחד, הנמצא תחת צו הגנה מיוחד של הברית האנטארקטית מס' 106, משום שהוא מכיל בתי גידול למבחר עשיר ומגוון של קהילות צמחים, שהן הדוגמאות הרחבות והמייצגות ביותר המוכרות בקצה הצפוני של שיפוע קו הרוחב של ארץ ויקטוריה וים רוס. סקרים תיעדו 18 מינים של חזזית וחמישה מינים של טחבי עלים, ובראשם Bryum subrotundifolium. בעלי החיים במקום כוללים מושבות גידול של ציפורי חמסן דרומי של הקוטב הדרומי ופינגווין אדלי, וכן אקרית וקפזנבאים.
מושבת פיגוויני אדלי גדולה מצויה בלשון היבשה סיבי הוק בצידו המערבי של כף האלט. ההיסטוריה של השפעת האדם על המושבה בתקופה שבה נמצאו שם עובדי תחנת האלט, וסגירת התחנה בהמשך, יחד עם זמינותם של נתונים היסטוריים מהימנים על גודל אוכלוסיית המושבה, עושים את האתר לייחודי ואידיאלי לחקר השפעותיהן של הפרעות משמעותיות למערכת האקולוגית וההתאוששות מהן. 1 
