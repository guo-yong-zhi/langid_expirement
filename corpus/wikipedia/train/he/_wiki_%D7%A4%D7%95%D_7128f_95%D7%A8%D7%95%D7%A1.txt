
פוטאלונגקוזאורוס  הוא סוג דינוזאור זאורופוד ענק מהענף טיטאנוזאוריה 1 . פירוש השם הוא "לטאה ראשית ענקית" או "לטאת צ'יף ענקית". הוא חי כ-87 מיליון שנה לפני זמננו בתור הקרטיקון באמריקה הדרומית.
מסוג הפוטאלונגקוזאורוס נתגלה נכון ל-2011 רק מין אחד Futalognkosaurus dukei. הפוטאלונגקוזאורוס היה הדינוזאור ענק: אורכו מוערך כבין 26 ל-34 מטר, קרוב לזה של הארגנטינוזאורוס הענק מפטגוניה, ומשקלו כ-7 פילים  2 . בעבר ההערכות על גודלו היו גבוהות יותר והציבו אותו בקבוצה של ענקים הכוללת את ארגנטינוזאורוס, פוארטזאורוס ואלמוזאורוס. צווארו הארוך של הפוטאלונגקוזאורוס הכיל 14 חוליות עצם והיה ארוך וכבד.
המאובנים של הפוטאלונגקוזאורוס נמצאו בפרובינציית נאוקן שבארגנטינה בשנת 2000 ותוארו מדעית וסווגו בשנת 2007. שם הסוג נובע משפת ה-Mapudungun המקומית: פוטא = ענק, לונגקו = צ'יף ואילו זאור = לטאה ביוונית. 3  המאובנים שנמצאו כללו שלושה חלקים, המרכיבים כ-70% מהשלד. צוות ציידי המאובנים שגילה אותם תיאר את הממצאים כ"הדינוזאור הענק השלם ביותר שידוע עד כה."
מעמדו הטקסונומי של הפוטאלונגקוזאורוס עדיין איננו ברור סופית. בניתוח הפילוגנטי שעשו קלבו ועמיתיו, הם מצאו שהפוטאלונגקוזאורוס היה שייך למשפחת הטיטאנוזאוריים, או לליתוסטרוטיה, תלוי באיזה הגדרות משתמשים, והיה קרוב ביותר למנדוזאורוס. הם הגדירו ענף חדש לקבוצה, המכילה את הפוטאלונגקוזאורוס, המנדוזאור, ואת אביהם הקדמון המשותף ואת כל צאצאיהם. לענף זה הם קראו לונגקוזאוריה. 3  בנוסף, הם מצאו שמאלאוויזאור שייך לקבוצה אחות לענף החדש. חבר נוסף לענף הלונגקוזאוריה, הוא הפוארטזאורוס הענקי שחי אחריהם 4  שייתכן והיה הדינוזאור הגדול ביותר שחי אי-פעם.
