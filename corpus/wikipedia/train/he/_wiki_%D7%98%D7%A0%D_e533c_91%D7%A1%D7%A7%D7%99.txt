טניה בוגוסלובסקי , היא רופאה מומחית לרפואה פנימית וגריאטרית ומוסמכת במנהל בריאות, מנהלת המרכז המשולב לרפואה גריאטרית שהם 1  בפרדס חנה-כרכור.
בוגוסלובסקי גדלה באודסה שבאוקראינה, כבת יחידה לזוג הורים רופאים. היא סיימה את לימודי הרפואה בהצטיינות בפקולטה לרפואה באודסה בשנת 1981. ב-1986 הגיעה לביקור אצל קרובי משפחה ברמת גן, ביקור שהשפיעה עליה עמוקות. לדבריה, "כשהייתי צריכה לחזור הביתה, ממש לא רציתי. משהו משך אותי להישאר. הייתה לי תחושה חזקה שעוד אחזור". ב-1991, עלתה לארץ עם בעלה, רופא גם הוא, ובתם. בשנתיים הראשונות אחרי עלייתה לארץ, נאלצה לפרנס את משפחתה באמצעות עבודות ניקיון ועבודות בלתי-מקצועיות אחרות 2 .
בשנים 1993–1999 התמחתה ברפואה פנימית וברפואה גריאטרית בבית החולים "שערי צדק" בירושלים. במקביל להתמחות ואחריה, עבדה כרופאה מטפלת באשפוז בית בשירותי הבריאות של קופות החולים. לאחר מכן, שימשה כרופאה גריאטרית מחוזית בקופת חולים מאוחדת ואז כמנהלת היחידה לאשפוז בית במחוז ירושלים בקופת חולים מאוחדת ולאחר מכן בקופת חולים כללית.
בשנת 2000 מונתה לגריאטרית המחוזית הראשונה של משרד הבריאות בירושלים, תפקיד בו שימשה עד שנת 2008, אז הפכה לאישה הראשונה ששימשה כסגנית מנהל בית החולים השיקומי "קפלן-הרצפלד" 3 .
לצד תפקידים אלה, שימשה ד"ר בוגוסלובסקי כיו"ר הוועדה המחוזית למניעת אלימות במשפחה, כחברה במועצה הלאומית לגריאטריה, במועצה הלאומית לשיקום ובוועדה הארצית לקביעת מדדי איכות בגריאטריה 4 .
