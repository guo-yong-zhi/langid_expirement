אמבוליזציה של עורק הרחם  הוא הליך המבוצע על ידי רדיולוג התערבותי במהלכו משתמשים בקטטר על מנת לחסום את אספקת הדם לגוף הרחם בעזרת חלקיקים קטנים. ההליך נעשה לרוב לצורך טיפול במיומות ואדנומיוזיס 1  2 .
אמבוליזציה של עורק הרחם משמשת לטיפול בתסמיני מיומות במקרים בהם הן גורמות להפרעות שונות הנגרמות מלחיצה על מבנים סמוכים או לדימום לא תקין או כבד. בנוסף, ניתן לבצע אמבוליזציה של עורק הרחם גם על מנת לשלוט בדימום כבד מהרחם מסיבות אחרות כמו שטפי דם לאחר לידה 3  ולטיפול באדנומיוזיס. מנבאים פוטנציאליים לתוצאה טובה של הטיפול כוללים את גודל, מספר ומיקום המיומות 4  5  6 . מחקרים שנעשו בתחום הראו כי לטווח הארוך תוצאות האמבוליזציה דומות לתוצאות של ניתוח לכריתת המיומות או ניתוח לכריתת רחם ושיעור הסיבוכים החמורים גם כן דומה. היתרון העיקרי של אמבוליזציה הוא שהיא מאפשרת תקופת התאוששות קצרה יותר 7 . מנגד, אמבוליזציה כוללת שיעור גבוה יותר של סיבוכים קלים וסבירות מוגברת להתערבות כירורגית חוזרת תוך שנתיים עד חמש שנים מהפרוצדורה הראשונית 7 . בנוסף, ישנן עדויות כי הניתוח המסורתי עשוי להביא לשיעור פריון גבוה יותר 8 . הסיבוכים האפשריים של האמבוליזציה כוללים במקרים נדירים מוות, נזק לשחלות, פגיעה בפוריות ובארגוזמה, חוסר הצלחה של הניתוח, כאבים והמטומות.
ההליך מתבצע על ידי רדיולוג התערבותי תחת סדציה חלשה. הגישה לעורק מתבצעת לרוב דרך העורק הרדיאלי דרך פרק כף היד או דרך עורק הירך במפשעה. לאחר הרדמת העור מעל עורק הגישה שנבחר, מנקבים את העורק בעזרת מחט ומחדירים אליו את הקטטר. לאחר מכן, מקדמים את הקטטר לעורק הרחם בהנחיית שיקוף. לאחר ההגעה לעורק הרחם מתבצעת אנגיוגרמה עם חומר ניגוד על מנת לאשר את מיקום הקטטר ואז משחררים את החלקיקים שמייצרים את התסחיף. עקב כך, זרימת הדם למיומה מופחתת באופן משמעותי או נפסקת לחלוטין וכך היא מתכווצת. לעיתים קרובות חוזרים על ההליך עבור כמה עורקים המספקים את המיומה, שכן ישנו סיכון גבוה לכישלון באמבוליזציה של עורק בודד. ההליך לרוב לוקח לא יותר משעה כשלרוב המטופלת משתחררת באותו יום והמטופלת מתבקשת להישאר עם רגל מתוחה במשך מספר שעות. אם הושגה גישה דרך העורק הרדיאלי המטופלת תוכל לרדת מהשולחן ולצאת מיד לאחר ההליך. אם הושגה גישה דרך ניקוב עורק הירך, לאחר הליך ניתן להשתמש במכשיר חסימה על מנת לזרז את הריפוי של הנקב.
הבהרה: המידע בוויקיפדיה נועד להעשרה בלבד ואינו מהווה ייעוץ רפואי.
