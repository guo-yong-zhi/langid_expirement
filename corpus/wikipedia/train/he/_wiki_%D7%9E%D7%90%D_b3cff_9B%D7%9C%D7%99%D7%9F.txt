מאיה ראכלין  היא עיתונאית, שדרנית, עורכת ומגישת חדשות ישראלית. מגישה את תוכנית האקטואליה והראיונות היומית "מהדורת חמש" המשודרת בערוץ כאן 11.
בשנת 2023 נבחרה על ידי פורבס ישראל לאחת מ-30 הצעירים הישראלים המבטיחים. 1 
ראכלין היא בתו של העיתונאי אלי ראכלין, מגיש ומבזקן בחדשות 13 ונעה, עורכת דין. 
ראכלין גדלה בתל אביב. את לימודי בית הספר היסודי וחטיבת הביניים עשתה בבית הספר לאומנויות בתל אביב, ואת התיכון בעירוני א' לאומנויות, שם למדה במגמת התיאטרון.
בשירותה הצבאי שימשה שדרנית בגלי צה"ל.
בסוף שנת 2019, לאחר שחרורה מצה"ל, החלה לעבוד בתאגיד השידור הישראלי, כעורכת התרבות של כאן חדשות בדיגיטל, וכן כמבזקנית וכתבת לענייני חוץ ב"כאן 11". היא הובילה מספר משדרים מיוחדים, והייתה חלק מצוות המגישים בפודקאסט "עוד יום".
בשנת 2021 החלה להגיש את התוכנית "מהדורת חמש" לסירוגין עם שרון וכסלר ואורי לוי בערוץ כאן 11, במקומה של גאולה אבן-סער שעברה להגיש את "השבוע עם גאולה". בתחילת 2022, מונתה ראכלין למגישה קבועה של התוכנית 2 . בעקבות כך, הפכה למגישת תוכנית האקטואליה הצעירה ביותר בישראל, בהיותה בת 23 בלבד. ב-27 בספטמבר אותה שנה, הגישה לראשונה את המהדורה המרכזית של כאן חדשות, "חדשות הערב", ומאותו יום, היא מוגדרת כאחת המגישות שלה, בנוסף למיכל רבינוביץ' וטלי מורנו, וכן כמגישה נוספת גם למהדורת חדשות שישי, מהדורת חדשות יום השישי של ערוץ כאן 11.
ראכלין לומדת באוניברסיטת תל אביב. בן זוגה הוא גל חן, כתב חדשות 12.
