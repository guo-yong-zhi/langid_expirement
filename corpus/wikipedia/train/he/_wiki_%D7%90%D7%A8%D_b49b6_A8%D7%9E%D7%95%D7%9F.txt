ארתור לומיס הרמון  היה אדריכל אמריקאי, מתכנן בניין ימק"א ירושלים וממתכנני בניין אמפייר סטייט.
הרמון נולד בשיקגו שבאילינוי. הוא למד במכון לאמנויות בשיקגו, והוסמך כאדריכל באוניברסיטת קולומביה .
בין השנים 1911 ל-1929 עבד הרמון במספר משרדי אדריכלים ואף כאדריכל עצמאי. הוא התמחה בתכנון בתי מלון. בראשית שנות העשרים תכנן הרמון את בית המלון "שלטון"  בניו יורק, שהיה המבנה הגבוה הראשון שנבנה בניו יורק לאחר מלחמת העולם הראשונה, והיה בזמן הקמתו, שנסתיימה בשנת 1924, בית המלון הגבוה בעולם .
ב-1929 הצטרף הרמון למשרדם של האדריכלים ויליאם לם  וריצ'מונד שריב  בניו יורק, והשלושה הובילו את תכנונו של בניין אמפייר סטייט, שהושלם ב-1931. שמו של המשרד שונה ל-"שריב, לם והרמון" בעקבות הצטרפותו של הרמון.
במסגרת עבודתו במשרד זה היה הרמון המתכנן הראשי של בניין ימק"א בירושלים, שבנייתו נסתיימה בשנת 1933 ונחשב לפאר האדריכלות בירושלים בתקופת המנדט הבריטי ולבניין ימק"א היפה בעולם. בעת הקמתו היה הבניין הגבוה בירושלים.
הרמון נפטר ב-1958, במחוז וסטצ'סטר בניו יורק.
