כיסא פנוי  הוא רומן מאת ג'יי קיי רולינג שנכתב בשנת 2012. הספר יצא לאור ברחבי העולם ב-27 בספטמבר 2012 בהוצאת הספרים Little, Brown Book Group. ב-23 ביולי 2013 יצאה לאור מהדורה בכריכה רכה. זהו הרומן הראשון של רולינג אחרי סדרת ספרי הארי פוטר, שאינו קשור לסדרה, והרומן הראשון שלה למבוגרים. 1 
העלילה מתרחשת בעיירה בשם פגפורד באזור המערבי של אנגליה. תחילתה במותו הפתאומי של בארי פרבראדר, חבר מועצת העירייה האהוב. עקב כך מתפנה מושב במועצה וגורם לסכסוך בין התושבים עד שנערכות בחירות לחבר מועצה חדש. הסיעות חלוקות בעיקר בנושא ההיפרדות משיכון "השדות", שבארי היה מתומכיו העיקריים. אלה שמתמודדים על התפקיד מגלים עד מהרה שבפורום של המועצה נחשפים סודותיהם האפלים ביותר, וגורמים להרס מסע הבחירות שלהם ולמהומה רבה.
הנושאים העיקריים ברומן הם מעמדות, פוליטיקה, וסוגיות חברתיות כגון סמים, זנות ואונס.
ב-2015 עובד הרומן למיני-סדרה טלוויזיונית. 2 
הספר הוקדש לבעלה של רולינג, ד"ר ניל מארי. 3  זהו הספר השלישי שרולינג הקדישה לבעלה, אחרי שני ספרי הארי פוטר, "הארי פוטר ומסדר עוף החול" ו"הארי פוטר ואוצרות המוות".
הספר מחולק לשבעה חלקים כאשר כל פרק מסופר מנקודת מבט שונה. כל חלק נפתח בהגדרה של כמה שורות מתוך "ניהול מועצות מקומיות" מאת צ'ארלס ארנולד-בייקר.
החלק הראשון של הרומן מתאר את התוצאות שנגרמות עקב מותו של חבר המועצה המקומית, בארי פרבראדר, שנפטר בשל מפרצת במוחו, במגרש החניה של מועדון הגולף המקומי. תושבי פגפורד משתפים את חבריהם וקרובי משפחתם בחדשות שגורמות לתוהו ובוהו. על הפרק עומדת ההחלטה האם שכונת "השדות" הידועה ברמתה הירודה תישאר כחלק מפגפורד, או תסופח לעיר הסמוכה יארוויל. בארי תמך בהתלהבות באופציה הראשונה. מותו נראה לרבים כהזדמנות לסגור את הנושא אחת ולתמיד. גם גורלו של מרכז הגמילה מסמים ואלכוהול, בלצ'אפל, נמצא במחלוקת בקרב תושבי העיירה: מתנגדי "השדות" מעוניינים גם לסגור את המרכז שמשמש את תושבי "השדות" לרוב.
אחרי שנקבע תאריך לבחירות חדשות, כמה מילדיהם של המתמודדים מעלים לפורום הקהילתי פוסטים מרשיעים, אם כי לרוב מדויקים. אנדרו, בנו של סיימון פרייס, הוא הראשון שעושה זאת. באמצעות הזרקת SQL, שלמד בבית הספר, הוא כותב בשם "הרוח של בארי פרבראדר" ומודיע לכולם שאביו רכש מחשב גנוב. סוקווינדר , כותבת בפוסט שאמה, ד"ר פרמינדר, הייתה מאוהבת בבארי. השלישי הוא פטס וול שטוען שאביו המאמץ קאבי  סובל מחרדה מהאפשרות שהוא התעלל מינית בילד מבלי שיזכור זאת. לבסוף, אנדרו, שחש רגשי אשמה על כך שגרם לפיטוריו של אביו, מעלה פוסט על יושב ראש המועצה, הווארד מוליסון, בו מסופר שהוא מנהל רומן עם שותפתו לעסק מורין. מיילס מוליסון ניצח בבחירות, למורת רוחה הרבה של אשתו סמנתה שהייתה נגד השינוי ובעקבות כך נוצר ביניהם קרע, על רקע זאת סמנתה נישקה את אחד מתלמידי בית הספר, אנדרו פרייס. בסיום הספר היא מודה בפני מיילס בעלה שאינה יודעת אם היא אוהבת אותו עדיין, אבל לבסוף הם מתפייסים.
קו עלילה נוסף ברומן הוא חייה הקשים של קריסטל וידון. קריסטל בת השש עשרה גרה בשכונת "השדות" עם אחיה רובי בן הארבע ועם אמה המכורה להרואין, טרי. העובדת הסוציאלית קיי, שהיא גם אמה של מושא אהבתו של אנדרו פרייס, נחושה בדעתה לעזור לטרי להגמל מהסמים, ולקחת אחריות על הטיפול ברובי. אבל טרי חוזרת לסורה, וסוחר הסמים אובו אונס את קריסטל. דבר שממריץ אותה לחפש משפחה במקום אחר. בעקבות כך וכדי לקדם את מטרותיה, קריסטל מקיימת יחסי מין בלתי מוגנים עם פטס כדי להיכנס להיריון, כך שאמו תסכים לטפל בה וברובי. באחת הפגישות האלה בין קריסטל לפטס, רובי מתרחק מהם ולבסוף נופל לתוך הנהר וטובע, על אף הניסיון של סוקווינדר להציל אותו. קריסטל מתאבדת כשהיא מזריקה לעצמה מנת יתר של הרואין. הרומן מסתיים בהלוויתם של האח והאחות.
הספר יצא לאור בעברית בשנת 2013 בתרגומו של אסף גברון על ידי הוצאת ספרי עליית הגג והוצאת משכל.
ב-3 בדצמבר 2012 הוזמנה סדרת דרמה על פי הרומן על ידי BBC One. ההפקה הייתה משותפת עם הרשת האמריקאית HBO. הצילומים החלו באוגוסט 2014. 5  הסדרה שודרה בערוץ BBC One ב-2015 בשלושה פרקים. חברת האחים וורנר הפיצה את הסדרה ברחבי העולם. 6 
