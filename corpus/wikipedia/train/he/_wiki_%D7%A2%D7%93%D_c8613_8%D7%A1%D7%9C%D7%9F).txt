עדי פרג  הוא כדורסלן עבר ומאמן כדורסל ישראלי.
פרג שיחק בקבוצת הנוער של הפועל תל אביב, וב-1998 הועלה לקבוצת הבוגרים. בעונת 2000/2001 הוא עבר להפועל חולון מהליגה הלאומית, הפך לשחקן חמישייה שם, וירד עמה לליגה הארצית בסיום העונה שלאחר מכן. לאחר עונה אחת בליגה הארצית הצטרף פרג להפועל לב השרון, במדיה קלע בממוצע 9.6 נקודות למשחק.
לאחר עונה אחת בלב השרון הוא הצטרף למכבי פתח תקווה, והוביל אותה להעפלה לליגת העל לאחר ניצחון על עפולה בגמר הפלייאוף, עם ממוצע של 17 נקודות למשחק. הוא היה שחקן חמישייה קבוע בפתח תקווה בעונתה הראשונה בליגת העל, בה קלע בממוצע 8.3 נקודות למשחק.
פרג חזר לחולון לפני עונת 2005/2006, והצטיין עם ממוצע של 15.4 נקודות ב-18 דקות למשחק בליגה, ו-17.4 נקודות למשחק בפלייאוף. הוא אף קלע את שלשת הניצחון במשחק מול עפולה, שבזכותו העפילה חולון לליגת העל. חולון נותרה בליגה הלאומית למרות זאת, ופרג הוביל אותה פעם נוספת להעפלה לליגת העל לאחר ניצחון על הפועל באר שבע.
הוא חתם במכבי חיפה לקראת עונת 2007/2008, והוביל גם אותה לליגת העל עם ממוצע של 14.7 נקודות למשחק. בעונה שלאחר מכן שיחק בהפועל עפולה, והוביל גם אותה לעלייה לליגת העל ולרבע גמר גביע המדינה.
בתחילת עונת 2009-2010 חזר פרג לקדנציה שלישית בהפועל חולון. ועזב לאחר המחזור ה-9 למכבי אשדוד, שבסיום העונה העפילה לליגת העל לאחר אישור מנהלת הליגה.
בתחילת עונת 2010/11 חתם בקבוצת עירוני נהריה לעונה אחת.
בעונת 2011/12 הצטרף פרג לקבוצת הפועל אילת מהליגה הארצית.
לאחר שבסיום עונת 2011/12 הוחלט בהנהלת אילת לעלות לליגת העל, כל הסגל הוחלף ופרג חזר למרכז הארץ. לאחר המחזור ה9 בעונת 2012/13, הצטרף פרג לקבוצת אליצור רמלה מהליגה הלאומית.
לאחר שנפצע באימוני רמלה ולא הספיק לשחק בה אפילו משחק אחד, חתם פרג לקראת סיום עונת 2012–2013 באליצור רמת גן מהליגה הארצית.
במהלך עונת 2013–2014 חתם פרג במכבי חדרה.
פרג, תושב פתח תקווה, עובד כמאמן כושר, נשוי לעמית ואב לבן.
