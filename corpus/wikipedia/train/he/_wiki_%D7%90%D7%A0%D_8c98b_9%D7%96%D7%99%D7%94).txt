אנשים היא תוכנית טלוויזיה יומית, בהגשת נסלי ברדה, העוסקת בדמויות בולטות בתחומים שונים בחברה הישראלית. התוכנית משודרת בימים ראשון - רביעי בלילה בערוץ קשת 12 ומופקת על ידי חברת "קסטינה תקשורת".
התוכנית עלתה לשידור לראשונה באוגוסט 2011. בתחילתה, הנחו את התוכנית שניים: דרור גלוברמן ואפרת אברמוב. באוקטובר 2011 עזבה אברמוב את התוכנית, ומאז הנחה אותה דרור גלוברמן בלבד. 1  ביולי 2016 הצטרפה קורין גדעון להגשת התוכנית לצדו של גלוברמן.
באוקטובר 2017 פורסם כי גלוברמן יעזוב את התוכנית, וינחה תוכנית חדשה בשם "נקסט", שתעסוק בנושא טכנולוגיה ותתבסס על ערוץ NEXTER אותו עורך גלוברמן באתר mako. מי שהחליפו הוא כתב התוכנית חיים אתגר. 2 
התוכנית עלתה בקשת 12 ב-1 בנובמבר 2017, לראשונה בשידור חי באופן קבוע, אחרי שנים שהתוכנית הייתה ברובה מצולמת מראש.
כיום מנחים את התוכנית לסירוגין לצד אתגר וגדעון גם מרב מילר, דרור גלוברמן  ומירי מיכאלי, ששימשה בעבר כתבת בערוץ עשר וכיום כתבת "חדשות הבוקר" בקשת 12.
החל מ-16 בינואר 2019 התוכנית משודרת בשעה 22:30, במקום 17:15 זאת בעקבות מעברו של רפי רשף ותוכניתו "חמש" לערוץ 12 בשעה 17:00.
באוקטובר 2019 עברה התוכנית לשידור רק בימי שישי עד מרץ 2020.
ב-11 במרץ 2023 התוכנית שבה במתכונת חדשה כתוכנית לייט נייט בימים ראשון - רביעי בהנחיית נסלי ברדה.
התוכנית ערוכה בצורת מגזין אקטואלי. בכל פרק מתמקדים לרוב בדמות מרכזית אחת, רובן ידוענים, במסגרת כתבת עומק, ולאחר מכן ראיון אישי עם אחד מכתבי התוכנית. לאחר מכן משודרות מספר כתבות נוספות על דמויות אחרות.
