נשים על גלים  הוא ארגון הולנדי ללא כוונת רווח, שנוסד בשנת 1999 על ידי הרופאה רבקה גומפרטס ותומך בזכות האישה לעבור הפלה מלאכותית במדינות שבהן הפלות אינן חוקיות. בנוסף, הארגון מספק אמצעי מניעה וייעוץ רפואי. המטרה המוצהרת של הארגון היא לעורר מודעות וליצור שיח אודות החוקים והמגבלות על הפלות, ולספק פתרונות לא ניתוחיים בטוחים לנשים במדינות שבהן הפלות אינן חוקיות.
ישנן מדינות בהן הפלות אינן חוקיות, אך מבוצעות בהן הפלות בלתי חוקיות רבות, תוך סיכון חיי הנשים. בשל הרצון לפעול בצורה חוקית, הארגון פועל מתוך ספינה הרשומה בהולנד עליה ממוקמת מרפאה ניידת. הספינה מפליגה למדינה שבה אסורות ההפלות על פי החוק, נשים קובעות תורים, ועולות על סיפון הספינה. הספינה שטה למים בינלאומיים, אז החוק ההולנדי תקף על גבי הסיפון ולכן ניתן לערוך את ההפלה בצורה חוקית.
רבקה גומפרטס היא רופאה ואמנית, פעילת זכויות אדם. גומפרטס נולדה ב-1966 בעיר הנמל פליסינגן שבהולנד. היא עברה לאמסטרדם ב-1980 שם למדה רפואה ואומנות. בהיותה רופאה מתמחה, שהתה על סיפון הספינה Terwiel Rainbow Warrior II והגתה את הרעיון להפלות בלב ים כדי לתת מענה להפלות לא חוקיות המסכנות חיי נשים ברחבי העולם. גומפרטס תכננה את מרפאת ההפלות ניידת, אותה ניתן להתקין על ספינות.
בכל ההפלגות נתקלו חברי הארגון בהתנגדות עזה מצד ארגונים המתנגדים להפלות, ביחד עם סיקור תקשורתי נרחב, עוין ואוהד כאחד. הפלגת הבכורה הייתה לאירלנד ב-2001, שם לא בוצעו הפלות בשל עיכוב במתן אישור להפלות. ב-2003 נערכה הפלגה לפולין. המכון הרשמי של פולין לסקרים ערך סקר לפני ואחרי ההפלגה ונמצאה עליה של 12% בקרב תומכי ההפלות. ב-2004 בוצעה הפלגה לפורטוגל, אך כניסתם נמנעה על ידי חיל הים הפורטוגלי ששיגר אוניות מלחמה. ב-2008 נערכה הפלגה לספרד, שם נערך ניסיון לגרור את הספינה אל מחוץ לנמל במטרה למנוע ממנה לעגון. ב-3 באוקטובר 2012 משרד הבריאות המרוקני הוציא צו האוסר את כניסתם של חברי הארגון למרוקו.
בעיות חוקיות וטכניות ניצבות בפני הארגון בניסיונות להעלות נשים על הספינה לצורך ביצוע הפלה במים בינלאומיים. על כן, מכשיר הארגון עובדים מקומיים המפעיל קו חם המספק מידע לנשים, בעיקר על שימוש בתרופה מיזופרוסטול שנועדה לטפל בכיבי קיבה, אך אחת מתופעות הלוואי שלה היא הפלה. הארגון מעניק מידע כיצד ניתן להשיג את התרופה, כיצד להשתמש בה, כיצד לזהות מקרי חירום בעקבות השימוש בה ודרכים להימנע מחשד לשימוש בה. כמו כן, הארגון מעניק תמיכה ועידוד לנשים במצוקה.
בשנת 2014 יצא הסרט התיעודי "ספינת ההפלגות" המתאר את מאבקו של הארגון ואת ההפלגות. הסרט הוקרן לראשונה בפסטיבל הסרטים South by Southwest באוסטין, טקסס, ארצות הברית.
הבהרה: המידע בוויקיפדיה נועד להעשרה בלבד ואינו מהווה ייעוץ רפואי.
