אה"מ אינטרפיד  הייתה אוניית לוחמה אמפיבית בריטית בעלת מבדוק נחיתה . האונייה שירתה בצי בין השנים 1967-1999, הייתה אחת משתי אוניות מסדרת פירלס  והשמינית והאחרונה, לעת עתה, שנשאה את השם "אינטרפיד".
משרד ההגנה של בריטניה התכוון להוציא את האונייה משירות בשנת 1982, ואולם לאחר הפלישה הארגנטינאית לאיי פוקלנד באפריל הוחזרה האונייה לשירות בתהליך מזורז. "אינטרפיד" הנחיתה כוחות בריטיים באיים במהלך המלחמה, ועם סיומה חתמו הארגנטינאים על הסכם הכניעה על סיפונה.
"אינטרפיד" הייתה אוניית נחיתה, שחלקה האחורי נבנה כמבדוק צף. מטרתה הייתה להוביל כוחות לנחיתה אמפיבית, ולהנחית אותם בחוף המיועד באמצעות מסוקים או נחתות שאותן נשאה "אינטרפיד". בנמל היו כלי הרכב עולים לאונייה מן הרציף ומאוכסנים בסיפון רכב. בעת נחיתה הייתה האונייה יכולה להשקיע עצמה ולהציף את מבדוק הנחיתה, וכך היו נחתות יכולות להתקרב עד קצה סיפון הרכב, להעמיס רכבים ולצאת ישירות אל המים. "אינטרפיד" הייתה יכולה לשאת ארבע נחתות במבדוק הנחיתה, ועוד ארבע נחתות קטנות יותר על דוויתות שהיו קבועות במבנה העילי. האונייה יכולה הייתה לשאת כ-400 חיילים, ועד ל-700 אם האונייה לא נשאה כלי רכב. מעבר לנשיאת הכוח התוקף הייתה "אינטרפיד" מצוידת באמצעי קשר ושליטה, כדי לאפשר לחבורת הפיקוד של הכוח הנוחת לפעול מסיפונה.
"אינטרפיד" הייתה האונייה השנייה בסדרה, לאחר אה"מ פירלס . האונייה נבנתה במספנת ג'ון בראון בקליידבנק, סקוטלנד, והושקה ב-1964. האונייה נכנסה לשירות ב-1967. ב-1969 הותקנה באונייה מערכת תקשורת לווינית ראשונה מסוגה בצי המלכותי הבריטי.
בשל קיצוצים בתקציב הצי הוצאה "אינטרפיד" ב-1976 משירות פעיל ונשמרה בעתודה. ב-1979 שוב הוחזרה לשירות פעיל, כאשר "פירלס" נכנסה לטיפול מקיף. ב-1981 הוחלט על הוצאת שתי האוניות משירות פעיל, ו"אינטרפיד" החלה בתהליך ההוצאה משירות. ואולם, עם פלישת ארגנטינה לאיי פוקלנד באפריל 1982 הוחזרו שתי האוניות לשירות פעיל והיו חלק מהמבצע הבריטי להשתלטות מחדש על האיים, במלחמת פוקלנד.
"אינטרפיד" הנחיתה חלק מחטיבת הקומנדו מס' 3 במפרץ סאן קרלוס ב-25 במאי 1982. בימים שלאחר הנחיתה תקפו מטוסים של חיל האוויר הארגנטינאי ושל הצי הארגנטינאי את האוניות הבריטיות והטביעו כמה מהן. "אינטרפיד" נפגעה קלות בתקיפות אלה. ב-6 ביוני השתתפה האונייה בהנחתה נוספת של כוחות בריטיים במפרץ בלאף . לאחר סיום המלחמה נכלאו על "אינטרפיד" השבויים הארגנטינאיים, ועל סיפונה נחתם הסכם הכניעה של הכוחות הארגנטינאיים.
בינואר 1984 נכנסה "אינטרפיד" לטיפול מקיף, שהסתיים ביוני 1985. במהלך הטיפול הוסרו משגרי הטילים נגד מטוסים "סי קאט", ונוספו שני תותחי נ"מ 30 מ"מ כפולים ושני תותחי נ"מ 20 מ"מ בודדים. מיוני 1985 עד 1990 הייתה האונייה חלק ממערך האימון וההכשרה לקצינים.
"אינרטפיד" הועברה סופית לעתודה ב-1990, לאחר שהושלם שיפוץ רחב ב"פירלס". מצבה הפיזי של "אינטרפיד" היה גרוע, ולפיכך לא ניתן היה לבצע בה שיפוץ דומה. האונייה הוצבה בבסיס הצי בפורטסמות', ושם הפכה למאגר חלקי חילוף עבור "פירלס". "אינטרפיד" הוצאה משירות ב-1999, והועברה לפיירהאם קריק בהמפשייר בהמתנה לפירוק. הצי הבריטי הזמין אוניות סער אמפיביות חדשות שתמלאנה את מקומן של "פירלס" ו"אינטרפיד", והראשונה שבהן, אה"מ אלביון, נכנסה לשירות ב-2003.
היו כמה פניות של ותיקי מלחמת פוקלנד אל משרד ההגנה בבקשה למנוע את פירוק האונייה ולשמרה כמצבת זיכרון, ואולם ב-2008 הועברה האונייה לליברפול לפירוק סופי.
