מיכאל שלי הוא סרט קולנוע ישראלי משנת 1975 בבימויו של דן וולמן עם עודד קוטלר ואפרת לביא בתפקידים הראשיים.
בסרט משתתף גם מוטי מזרחי  שהתפרסם בהופעתו כ"אלטמן הקטן" בסרט מציצים.
התסריט הוא של אסתר מור ודן וולמן והוא מבוסס על הספר מיכאל שלי מאת עמוס עוז.
דן וולמן היה מועמד לפרס הסרט הטוב ביותר בפסטיבל הסרטים בשיקגו, 1975. הסרט זכה בשלושה פרסי כינור דוד.
ירושלים 1950, בניין טרה סנטה בו שוכנת האוניברסיטה העברית. חנה  היא סטודנטית לספרות עברית. היא מועדת במדרגות ומיכאל גונן , סטודנט לגאולוגיה תומך בה וכך מתחילה ידידותם.
חנה היא בחורה שקטה ומופנמת. היא מפרנסת את עצמה כעוזרת גננת. חנה מתגעגעת לתקופה לפני המלחמה בו שיחקה עם ילדים תאומים ערבים משכונת קטמון. מיכאל הוא בחור נאה ושקט המרוכז בלימודי גאולוגיה. יחסיהם מתהדקים, חנה נכנסת להיריון ונענית לבקשתו של מיכאל להתחתן.
גניה, דודתו של מיכאל, מנסה לשכנע אותה לדחות את הנישואים אך ללא הצלחה. הם שוכרים דירה בשכונה של קשי יום. מיכאל שקוע במחקריו וחנה משועממת ודיכאונית. היא מתבוננת בהתקפי הטירוף של שכנתה דובה  ומרגישה כאילו גם היא על סף טירוף.
נולד להם בן בשם יאיר אך זה לא מועיל למצב רוחה של חנה. חיי המין שלה עם מיכאל הם דלים והיא חולמת כל הזמן על יחסי מין עם תאומים ערבים. לא אכפת לה שמיכאל נמשך אל הסטודנטית שלו ירדנה .
חנה נותנת שיעורים בספרות לבן השכנים, יורם . יורם הוא נער מתבגר ומבטים אירוטיים נמשכים בינו לחנה אך לא מתממשים. לבסוף הוא עוזב את השכונה עם משפחתו וחנה מתבוננת בו במבט של געגועים.
חנה מרגישה שחייה משעממים וכל יום דומה לקודמו. היא מטיחה זאת בפני מיכאל אך הוא אינו מתרגש.
