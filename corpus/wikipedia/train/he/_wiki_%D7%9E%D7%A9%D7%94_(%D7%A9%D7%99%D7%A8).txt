משה הוא סינגל שהוקלט על ידי הזמרת הישראלית נרקיס, יחד עם הזמרת הישראלית מירי מסיקה. השיר יצא לאור ב-24 ביוני 2020, על ידי חברות התקליטים ארומה מיוזיק והליקון, כסינגל מתוך אלבום האולפן השני של נרקיס, עולם חדש. 1  השיר נכלל גם באלבומה השביעי של מסיקה אוקיינוס.
השיר הגיע למקום השביעי במצעד השבועי של מדיה פורסט. 2 
השיר הוא בלדת פופ, שנכתבה והולחנה על ידי נרקיס, והופקה על ידי נרקיס וניר מימון. השיר עוסק בהעצמה נשית. נרקיס ומסיקה הצהירו כי הן מקדישות את השיר ל"נשים החזקות אז והיום שמאמינות בטוב, מעניקות, מחזקות, מעצימות ובזכותן נזכה לגאולת אמת". 3  שיתוף הפעולה ביניהן נוצר לאחר שהזמינה נרקיס את מסיקה להתארח בהופעתה. 4 
הווידאו קליפ הנלווה שצולם לשיר, פורסם בערוץ היוטיוב של נרקיס ב-24 ביוני 2020. 5  הקליפ בוים על ידי איה זך.
נכון ליוני 2022, מונה הצפיות של האודיו עומד על כ-2 מיליון צפיות.
אתר מאקו סקר את השיר, באומרו כי "כנראה שבעתיד עוד ידובר על הפעם הראשונה בה נוצר החיבור הקוסמי בין מירי מסיקה לזמרת הצעירה והעולה נרקיס" וכי השיר הוא "כנראה אחד השירים הכי מסקרנים שיצאו כאן השנה". 4 
דודי פטימר ממעריב ביקר את השיר באופן חיובי: "זהו שיר שמופק היטב על ידי ניר מימון ונרקיס וזוכה לטקסט המשתמש בסיפורו של משה והסנה הבוער כמטאפורה ללב, לרגשות ולמחשבות אישיות. השתיים מגישות למאזין את ליבן במלוא הטוטאליות במנגינה מכשפת וליריקה מתוחכמת שאי אפשר להישאר אדיש כלפיהן. כן ירבו שיתופי פעולה שכאלה". 6 
יוסי חרסונסקי ביקר את השיר באופן חיובי גם הוא, תוך שהעניק לשיר ציון של ארבעה כוכבי זהב וחצי מתוך חמישה, ואמר: "מהנקודה הזו יוצאים צלילי הערגה של נרקיס. היא נוגה, נוגעת, גם מגעת, עושה העור חידודין בקולה הבלעדי. קולה המסתלסל בעדינות של מירי מסיקה משלים נפלא כיליון נפש משותף. הלבבות נפגשים. שינוי הקצב מכניס את נרקיס לסביבה רוחנית שמימית, שמקבל ביטוי בעיבוד. מסוג השירים שמגיעים בזמן נוכח מחסור זועק נואשות במנהיג , גם מצדיק את חיבור הקולות המרטיט הזה. הכוריאוגרפיה בקליפ, התלבושות, התאורה הופכים את השיר מעט תיאטרלי-ראוותני, אבל זה לא מה שגורע מאיכותו". 7 
