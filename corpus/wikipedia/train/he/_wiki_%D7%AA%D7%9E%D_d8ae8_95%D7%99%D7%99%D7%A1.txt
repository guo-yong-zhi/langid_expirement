תמר וייס-גבאי  היא סופרת, עורכת ותסריטאית ישראלית. כלת פרס ברנר לספרות.
וייס-גבאי נולדה ברמת גן ומתגוררת בירושלים. למדה מקרא והיסטוריה באוניברסיטה העברית בירושלים ותסריטאות בבית הספר סם שפיגל לקולנוע ולטלוויזיה. כתבה את ספר הפרוזה למבוגרים "החזאית"  אשר זיכה אותה בפרס ברנר, את קובץ הסיפורים "שטח מת" , את הנובלה "צפלין" , ואת ספרי הילדים "טלי מתחת לשולחן"  אותו איירה האמנית זויה צ'רקסקי-נאדי ו"סתם שדה ריק" . שני הספרים חולקו בכ-120 אלף עותקים בגני ילדים במסגרת תוכנית "ספריית פיג'מה" שתרגמה אותם לספרדית ופורטוגזית. הספר "טלי מתחת לשולחן" זיכה אותה בפרס דבורה עומר לספרות ילדים.
סיפורים שלה התפרסמו באנתולוגיות שונות , בכתבי העת: מטעם, עיתון 77, מאזנים, המוסך, אלכסון, Lilith Magazine, The London Reader, ועוד.
תסריטיה לילדים שודרו בערוץ הופ!.
נוסף על כך, פרסמה עיבודים ספרותיים למיתולוגיות שומריות ואכדיות עתיקות, בספרים "המיתולוגיה הבבלית"  "ואִינַנַה בוחרת מלך"  יחד עם בן זוגה האשורולוג פרופ' אורי גבאי, שתרגם אותם מכתב יתדות.
ממקימות ועורכות המוסך, כתב עת מקוון לספרות.
יזמה וערכה את "2 - פרויקט דו לשוני לספרות עכשווית בערבית ועברית", שכלל את האנתולוגיה "שתיים" , אתר אינטרנט ספרותי דו-לשוני ומפגשים ספרותיים של סופרים ומשוררים מקומיים בערבית ובעברית. הקימה ומובילה פרויקטים ספרותיים-חברתיים שונים כגון פורום הסופרות והמשוררות בישראל, תחנות הקריאה בפארק המסילה בירושלים ועוד.
