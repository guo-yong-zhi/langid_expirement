גן המדע על שם קְלוֹר הוא מוזיאון מדע הפועל תחת כיפת השמים במכון ויצמן למדע ברחובות.
הגן הוקם בשנת 1998, כיוזמה של מנהלו הראשון, ד"ר משה רשפון, ובתמיכת מדעני מכון ויצמן, במטרה לקרב ילדים, בני נוער ומבוגרים למדע, ולהדגים תופעות טבע בדרך חווייתית. מאז 2007 פועל גן המדע כחלק ממכון דוידסון לחינוך מדעי.
בגן ממוקמים מתקנים ומוצגים הממחישים עקרונות מדעיים ותופעות טבע תוך כדי משחק והתנסות. ניתן, למשל, לחוש סוגים שונים של גלים, לחוות הרגשה של אסטרונאוט הצועד על הירח, וללמוד תוך התנסות על הדרך שבה רקדנים מאיצים ומאטים את תנועת הסחרור שלהם על קצות האצבעות. בגן מתקיימות גם תערוכות מתחלפות בנושאים מדעיים שונים, וכן בנושאים אמנותיים הנושקים למדע.
אחד המתחמים הייחודים לגן הוא האקו-ספירה – אתר המאפשר למבקרים לחוות ולחקור את יחסי הגומלין בין רכיביה השונים של מערכת אקולוגית.
מאז הקמתו זכה הגן במספר פרסים, בהם פרס מטעם הארגון הבינלאומי למוזיאוני מדע וטכנולוגיה  לאות הוקרה על יצירת חוויית ביקור יוצאת דופן, ופרס המועצה לארץ ישראל יפה. ד"ר משה רשפון, שייסד את הגן, קיבל את "פרס החדשנות" של הארגון. 1 
בחגים ובחופשות מתקיימות בגן המדע פעילויות מיוחדות למשפחות ולציבור הרחב. בגן המדע ובסביבתו נערכות גם רבות מהפעילויות של פסטיבל המדע, חגיגה של מדע, תרבות וטכנולוגיה. מדי שנה מארח הגן עשרות אלפי מבקרים בגילאים שונים.
