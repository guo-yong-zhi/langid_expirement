אנג'לה ת'ורן  הייתה שחקנית אנגלייה. הייתה ידועה בעיקר מהופעתה בתפקיד מרג'ורי פרובישר, חברתה הטובה של אודרי פורבס-המילטון  בסדרה הקומית "האצילות מחייבת", ומהופעתה בתפקיד מרגרט תאצ'ר בסרט "Anyone for Denis".
אנג'לה ת'ורן נולדה בשנת 1939 בעיר קראצ'י שבהודו הבריטית . אביה, ויליאם הרברט אלפרד ת'ורן, היה רופא בצבא ההודי ואמה, סילביה , הייתה מורה. בחמש השנים הראשונות לחייה התגוררה בהודו. ת'ורן למדה משחק בבית ספר גילדהול למוזיקה ודרמה.
בתוכנית "Who Do You Think You Are?" של ה-BBC המתחקה אחרי שורשים משפחתיים ששודרה באוגוסט 2010 התארח בנה של ת'ורן השחקן רופרט פנרי-ג'ונס. 1  התברר שאביה של ת'ורן, ויליאם, שירת בחיל הרפואה ההודי והשתתף בקרב על מונטה קאסינו. כמו כן נודע כי לאבות אבותיו היה קשר ממושך עם צבא הודו. 2 
העבודה המקצועית הראשונה של ת'ורן הייתה בתיאטרון הילדים של קאריל ג'נר. אחרי שהופיעה במשך עונה בתיאטרון רפרטוארי ביורק ובשפילד, שיחקה במחזה "Night Must Fall" בתיאטרון רויאל וינדזור ובתיאטרון היימרקט. בין הפקות הטלוויזיה בהן הופיעה היו "אליזבת ר" בתפקיד לטיס נוליס , בסרט "The Liars", ובעיבוד לסיפור "הרוח מטירת קאנטרוויל" בתפקיד הראשי לצדו של ברוס פורסיית' בתפקיד הרוח. היא זכתה לשבחי המבקרים על תפקידה כמרגרט תאצ'ר בעיבוד הטלוויזיוני משנת 1982 לפארסה הסטירית "Anyone for Denis?". ב-1984 שיחקה בתפקיד סוזן "הדוכסית" בהפקה מחודשת בווסט אנד של המחזה "Happy Family" מאת ג'יילס קופר לצדם של איאן אוגילבי וסטפני ביצ'אם. ב-1996 כיכבה במחזה "Communicating Doors" בתיאטרון סבוי שבלונדון.
ב-1976 שיחקה ת'ורן בשני פרקים של הסיטקום "Get Some In!" בתפקיד גברת פיירפקס. ב-1977 הופיעה בתפקיד ליידי טראסקוט בפרק בסדרה "The Good Life". בין השנים 1979 ו-1981 שיחקה בתפקיד קבוע בסדרה הקומית "האצילות מחייבת". בעלה הופיע אף הוא בשני פרקים בסדרה. היא שיחקה באותו תפקיד גם בסדרת תסכיתי רדיו ב-1997, ובתוכנית טלוויזיה ספיישל חג המולד בשנת 2007. היא כיכבה בסדרה קומית נוספת "Three Up, Two Down". אחרי סיום הסדרה "האצילות מחייבת" שיחקה בתפקיד הארייט פארינגטון בסיטקום "Farrington of the F.O" מאת דיק שארפל ששודרה ב-ITV.
ת'ורן השתתפה בתפקיד אורח בפרק בסדרה "רציחות במידסומר" ובפרק בסדרה "המלחמה של פויל". ב-1989 דיבבה את תפקיד אליזבת השנייה בסרט "העי"ג" המבוסס על ספרו של רואלד דאל.
ב-22 בספטמבר 1967 נישאה ת'ורן לשחקן הטלוויזיה פיטר פנרי-ג'ונס לו הייתה נשואה עד למותו ב-2009. לבני הזוג נולדו שני בנים לורנס ורופרט.
