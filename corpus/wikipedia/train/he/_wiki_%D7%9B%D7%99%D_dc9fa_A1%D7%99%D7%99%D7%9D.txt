כיאוניסיים  היא משפחה השייכת לסדרה חופמאים. בה סוג יחיד: כיאוניס  ובו שני מינים החיים באנטארקטיקה ובאיים סביבה וכן בקצה אמריקה הדרומית.
גודל הכיאוניס כיונה. צבעו לבן, מכאן השם המדעי, הגוף מכונס. הכנפיים והרגליים קצרות. המקור קצר וכיסויו הקרני מורכב מחלקים אחדים. 
הכיאוניס הוא עוף השוכן בחופים דרומיים, בדרך כלל בסמוך למושבות עופות ים או כלבי ים. הוא אוכל-כול, מן הצומח ומן החי. הכיאוניס גורם נזק לפינגווינים באוכלו את ביציהם ואפרוחיהם או בחוטפו את טרפם.
