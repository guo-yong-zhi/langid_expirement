מישל טרכטנברג  היא שחקנית ודוגמנית אמריקאית-יהודייה, אשר מוכרת בעיקר בשל תפקידה בתור דון סאמרס  בסדרה "באפי ציידת הערפדים", בתור ג'ורג'ינה ספארקס  בסדרה "אחת שיודעת" ובזכות הופעתה בסרטים "הרייט המרגלת", "יורוטריפ", "נסיכת הקרח", "חג מולד שחור" ו"שוב בן 17". 
טרכטנברג נולדה בניו יורק, הצעירה מבין שתי בנותיה של לאנה, מנהלת בנק, ושל מייקל טרכטנברג, מהנדס של סיבים אופטיים. אימה, מהגרת יהודייה מרוסיה, ואילו אביה, מהגר יהודי-גרמני. טרכטנברג חוגגת את חנוכה וחג המולד יחד. הסבים שלה חיים בישראל. היא למדה בתיכון קתולי כי, לדבריה, שכר הלימוד זול יותר מזה של בתי הספר היהודים. היא גדלה עם אחותה הגדולה, איירין, בשכונת שיפסהד ביי, ברוקלין, שם למדה בחטיבת ביניים באקדמיה לאמנויות ולמדעים. מאוחר יותר היא למדה בבית הספר התיכון נוטרדאם בשרמן אוקס, לוס אנג'לס, קליפורניה. היא דוברת רוסית שוטפת.
הופעתה הראשונה הייתה בשנת 1988 בפרסומת לנוזל כביסה. מאז היא הופיעה ביותר ממאה פרסומות. ב-1991, היא התארחה בפרק בסדרה "חוק וסדר".
את אחד מתפקידיה הראשונים, היא קיבלה בשנת 1993 בסדרה "כל ילדיי". לאחר מכן גילמה את דמותה של נונה פ' מקלנברג בסדרה "ההרפתקאות של פיט ופיט" ששודרה בין השנים 1994–1996. טרכטנברג שיחקה בסדרה "מיגו". על תפקידה זה זכתה בפרס האמן הצעיר.
באותה תקופה היא גילמה גם את לילי מונטוגמרי בסדרה "כל ילדיי", שם שיחקה לראשונה לצד שרה מישל גלר, שהייתה לאחר מכן שותפתה לסדרה באפי ציידת הערפדים. 
הקריירה הקולנועית של טרכטנברג החלה בשנת 1996 בתפקיד הראשי בסרט "הרייט המרגלת". בשנת 1999 שיחקה טרכטנברג בסרט "המפקח גאדג'ט". בקיץ של שנת 2000 קיבלה טרכטנברג את התפקיד בסדרה "באפי ציידת הערפדים", בדמות דון סאמרס, בו נשארה עד לסיום הסדרה בשנת 2003. 
בשנת 2004 שיחקה בסרט "יורוטריפ", שזכה להצלחה יחסית. בשנת 2005 שיחקה בסרט "נסיכת הקרח", ובשנת 2006 בסרט האימה "חג מולד שחור". 
כמו כן, היא גילמה את דמותה של סלסטה בסדרת הדרמה "עמוק באדמה" ששודרה ברשת האמריקאית HBO.
החל משנת 2008 שיחקה טרכטנברג בסדרה האמריקאית "אחת שיודעת" בתפקיד ג'ורג'ינה ספארקס. באותה שנה, שיחקה טרכטנברג בסרט "שוב בן 17".
בשנת 2013, השתתפה בפרק בסדרה "מחשבות פליליות", ובסדרה "סליפי הולו".
