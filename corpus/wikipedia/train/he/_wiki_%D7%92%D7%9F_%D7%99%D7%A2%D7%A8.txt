גן יער הוא זרם בחינוך לגיל הרך, כלומר לילדים בגילאים 2–6, בו נמצאים הילדים ברוב שעות פעילות הגן בחיק הטבע. בכל מזג אוויר ועונה הילדים מוזמנים לשחק, לחקור וללמוד בסביבת יער וטבע. תפקיד המבוגרים בזרם חינוכי זה, יהיה להשגיח ולהבטיח סביבה בטיחותית לחוויה מיטבית של הנאה וחקר, סביבה של משחק ודמיון ומגוון אפשרויות ליצירה ופעילות. 1 
אפשר לתאר גן-יער כ-"גן ללא קירות ותקרה" שכן רוב הפעילות היומיומית נעשית תחת כיפת-השמים ולא במבנה. הדגש הוא על היכרות ומשחק בסביבה הטבעית ובדברים המתאפשרים בה. חול, עלים, אדמה,פירות, פרחים, ענפים וכדומה הם כלי-העבודה הראשוניים של הילדים והצוות, ושימוש במשחקים מסחריים מוכרים נעשה בהמעטה או כלל לא. משחק ויצירה המושתתים על כוחות של דמיון ועשיה, הקשבה, פעילות מוטורית גסה ועדינה – הם מאפיין מובהק של גני ילדים ביער. 2  3 
למרות ההבדלים הבולטים שבין חינוך בגן-יער וחינוך במבנה, גנים אלו באים לענות על אותם צרכים תרבותיים, היסטוריים והתפתחותיים המוכרים למערכת החינוך הממלכתית ונועדו למלא את אותה מטרה בסיסית: לטפל, לסקרן ולחנך ילדים צעירים.
מתוך שתנאי השטח הטבעיים באזורי הארץ הם שונים ומגוונים, כך גם גני-יער יכולים להיות שונים זה מזה: סביבת טבע עירוני אינה כסביבת טבע בעמק-הירדן, בגליל, בנגב או במישור החוף והדבר יבוא לידי ביטוי בסדר היום של הגן, בחומרים הזמינים לפעילות, בהקמת מחסות ומבנים ארעיים בשטח ועוד. בנוסף לגורמי השטח המשתנים, ישנה חשיבות פילוסופית ומקום לתודעה עצמאית של כל גן וגן ולביטויים אישיים של הצוות המוביל.
למרות השוני, יהיו מספר פעילויות אופייניות בגן-יער:
הדמיון הוא כלי מחשבתי ראשוני המבסס חשיבה פתוחה ויצירתית בה הכל אפשרי כמעט, מה שיתמוך בתהליכי למידה ועשיה עתידיים.
במשחק זה יכולים הילדים לעבד חוויות להן נחשפו מהסביבה ולהופכם לשלהם. להתנסות בחוקי החברה והכוחות הפיזיים של הארץ והגוף ולהפנימם בצורה חוויתית ולא כמושג מרוחק.
גן-יער כשמו כן הוא – ממוקם לרוב בסביבת יער. אך למעשה, הגישה החינוכית מדברת על שהייה בטבע, מכל סוג, שהייה בחוץ באוויר הפתוח ובסביבה טבעית ולפי מקום ההתיישבות.
מרבית גני-היער פועלים בסמיכות למבנה קרוב, ארעי  או קבוע וזאת כדי לתת מענה מכיל ועוטף לצורכי הילדים כמו-גם יצירת מקום מוגן לימים בהם מזג-האוויר קיצוני, או נקודת מפגש מוסכמת ומוכרת אליה יגיעו הילדים בבוקר וממנה יאספו על ידי ההורים בסיום שעות פעילות הגן.
לבוש מתאים לפי תנאי-מזג האוויר גם הוא תנאי להתנהלות נכונה בגן זה. בגדים טרמיים ושכבות חמות ואטומות למים בסביבה קרה ובגדים קלים ורכים לסביבה חמה ותמיד בהתאם לאקלים המקום.
בעבר, הגישה לטבע הייתה קלה ופשוטה לרוב. במהלך המאה האחרונה, עם התגברות תהליך העיור ההולך וגובר חלה התרחקות מהטבע, הן מבחינה פיזית והן רעיונית. החסר הקיצוני ההולך וגדל של הטבע סומן אפילו כדי הפרעת חוסר הטבע  אך הרבה קודם לכן, הובן הצורך הטבעי והבריא והמשיכה של האדם אל הסביבה החיצונית וגן-הטבע הראשון נוסד בדנמרק.
אלה פלוטאו הקימה בדנמרק בראשית שנות החמישים של המאה ה-20 את גן-היער הראשון. הרעיון התגבש בהדרגה כתוצאה מכך שבילתה לעיתים קרובות עם ילדיה וילדי שכנותיה ביער סמוך לביתה, סוג של מעון-יום שעורר עניין רב בקרב הורי השכונה. ההורים הקימו קבוצה ויצרו יוזמה להקמת גן החורש הראשון.
בשוודיה בשנת 1957, איש צבא לשעבר, גוסטה פרום  יצר את הרעיון Skogsmulle  5  : "סקוג" פירושו "עץ" בשוודית, "מול" בשוודית הוא אחד מארבע דמויות בדיוניות שיצר פרום כדי ללמד ילדים על הטבע. בתי ספר ליערות על פי המודל של פרום, המכונה "I Ur och Skur"  העבירו את הרעיון מהתארגנויות מזדמנות וספונטניות לגני ילדים רשמיים, שהוקמו על ידי סיוו לינדה בשנת 1985.
בגרמניה קיימים גני-יער מאז שנת 1968 אך רשמית מוכרים גני-יער כזרם חינוכי רק משנת 1993, ההכרה הביאה לסבסוד עלויות הגן והפחתת תשלומי ההורים לילדים הלומדים במוסדות אלו. גני הילדים ביער הפכו פופולריים יותר ויותר ונכון לשנת 2005 היו בגרמניה כ- 450 גני ילדים ביערות, חלקם מציעים שילוב של חינוך יער ומעונות יום מסורתיים, כשהם מבלים את הבוקר ביער ואחר הצהריים במבנה. בסוף 2017 מספר גני הילדים ביער בגרמניה עלה על 1500. 6 
בשנת 2017 הקימו רון מלצר ותמר רייס במצפה רמון את גן היער הראשון בישראל המוכר על ידי משרד החינוך ואיננו מסגרת פרטית, "גן קשת" 7 .
הקמתו של הגן הראשון במצפה-רמון כחלק מהמערכת הציבורית היוותה שער לגנים נוספים לקום ולהתהוות במקומות נוספים בארץ וכיום פועל גן יער מוכר גם בירושלים וגנים רבים פרטיים פועלים ברחבי הארץ כולה. 8 
