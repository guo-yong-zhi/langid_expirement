גברת מארוול  הוא שמן של מספר דמויות בדיוניות של גיבורות ונבלות-על המופיעות בחוברות הקומיקס ביקום מארוול קומיקס. גברת מארוול המקורית הופיעה לראשונה בחוברת Ms. Marvel #1 מדצמבר 1977 ונוצרה על ידי הכותב ג'רי קונוויי והמאייר ג'ון בוסימה.
דמותה של גברת מארוול נוצרה כגרסה נשית לדמותו של קפטן מארוול, ועד כה חלקו בזהות זו חמש דמויות - קרול דנברס, שרון ונטורה, קרלה סופן, דיידרה ונטוורת' וקמלה קאן. כיום פועלת קאן כגברת מארוול, בשעה שקרול דנברס מאיישת את תפקיד קפטן מארוול.
את דמותה של גברת מארוול  בסדרת הלייב אקשן "מיס מארוול" מגלמת השחקנית אימאן ולאני, שתשוב לגלמה בסרט "המארוולס" שיהווה סרט המשך לסרט "קפטן מארוול".
קרול דנברס, הראשונה להשתמש בשם "גברת מארוול", הופיעה לראשונה בחוברת Marvel Super-Heroes #13 ממרץ 1968 כבכירה נטולת כוחות-על בחיל האוויר של ארצות הברית. אחרי תקופה קצרה כסוכנת מיוחדת הצטרפה דנברס לסוכנות נאס"א כקצינת אבטחה, שם התיידדה עם ד"ר וולטר לאוסון, הלא הוא קפטן מאר-וול העריק מאימפריית הקרי החוצנית. קרבתה למאר-וול הובילה לפציעתה וחטיפתה על ידי מפעיליו לשעבר, שביצעו בה שינויים גנטיים. בתום תקופת שינויי אישיות והתקפי שכחה אימצה דנברס את זהות "גברת מארוול" כמחווה לידידה, והחלה ללחום בפשע באמצעות כוחותיה החדשים.
בהמשך הצטרפה דנברס למרכז האירועים המתרחשים ביקום מארוול, והייתה לחברה בגלגולים שונים של קבוצת האוונג'רס ושומרי הגלקסיה. במרוצת השנים השתמשה קרול בכינויים בינארי וציפור מלחמה. החל מיולי 2012 פועלת קרול כקפטן מארוול, אחרי פגישה עם מאר-וול המוחייה במהלך אירועי "אוונג'רס נגד אקס-מן".
שרון ונטורה החלה את דרכה כחברה בקבוצת פעלולני אופנוע, שפתחה רגשות רומנטיים הדדיים כלפי חבר ארבעת המופלאים, בן גרים/הדבר, שהיה חבר באותה התקופה בקבוצת מתאבקים מקצועיים בעלי כוחות-על. שרון פנתה לברוקר הכוח - נוכל המעניק כוחות-על לפי תשלום - כדי לרכוש כוחות-על ולהצטרף לבן בקבוצתו, וכך נעשתה לגברת מארוול החדשה. זמן מה לאחר מכן הצטרפה שרון לארבעת המופלאים, ונחשפה לקרני אנרגיה קוסמית ושינתה צורה לכדי דמות ענקית בעלת עור סלעי, בדומה לזו של בן. מעתה ואילך כונתה שרון "גברת הדבר", והייתה חברה בהמשך בקבוצת ארבעת המפחידים.
שרון נראתה בצורתה האנושית כגברת מארוול כחברה בקבוצת המתאבקים כחלק מחידוש הכותרים "מארוול החדשה והשונה" של שנת 2017. היא הופיעה מאוחר יותר כגברת הדבר בחוברות "ארבעת המופלאים" מ-2018.
במהלך אירועי "שלטון אפל" של סוף העשור הראשון של המאה ה-21, נבל-העל נורמן אוסבורן זוכה לאהדת הקהל העולמי ומוכר כמושיע כדור הארץ, אחרי שחיסל את מלכת גזע הסקרול משני-הצורה וסיים את פלישתם לכדור הארץ. אוסבורן ניצל את מעמדו החדש כדי להחליף את סוכנות הביון S.H.I.E.L.D בארגון H.A.M.M.E.R החדש בניהולו, ואיגד סביבו קבוצת אוונג'רס חדשה המורכבת מנבלי-על מחופשים לגיבורים - האוונג'רס האפלים.
לתפקיד "גברת מארוול" של הקבוצה הצטרפה קרלה סופן, נבלת-על ואויבתה המושבעת של קרול דנברס, הידועה בכינוי מונסטון. סופן הופיעה לראשונה בחוברת Captain America #192 מדצמבר 1975 כמתלמדתו של הנבל דוקטור פאוסטוס, וצברה כוחות-על באמצעות התמזגות עם אבן חן חייזרית . עם כניסתה לתפקיד גברת מארוול כיכבה סופן ב-10 חוברות של הרצת חוברות "גברת מארוול" השנייה, בשעה שדנברס פעלה כ"ציפור מלחמה". סופן וחברי האוונג'רס האפלים נעצרו ונכלאו אחרי כישלון המצור על אסגרד ומפלתו של אוסבורן.
עם בריחתו של אוסבורן מהכלא הוקם מחדש ארגון H.A.M.M.E.R, תוך תמיכה מצד ארגוני הידרה, A.I.M והיד. אוסבורן הקים קבוצה חדשה של האוונג'רס האפלים, אליה נבלת-העל סופריה כגברת מארוול. עם זאת, סופריה מעולם לא אימצה באופן רשמי את זהות גברת מארוול, והשתמשה בכינוי זה לזמן קצר עד לתבוסתם המחודשת של האוונג'רס האפלים.
קמלה קאן, מתבגרת מוסלמית-אמריקאית ממוצא פקיסטני, הופיעה לראשונה ללא שם בהופעת קמע בחוברות "קפטן מארוול" בכיכובה של דנברס. בהמשך כיכבה הדמות כממשיכת דרכה של דנברס כגברת מארוול, אחרי שהפצת ערפילי טריגן על פני כדור הארץ עוררו גנים בלתי אנושיים בגופה. קמלה, מעריצה נלהבת של קרול דנברס ושאר חבריה גיבורי-העל, הושפעה מאלילתה והחלה להשתמש בכוחותיה למלחמה בפשע בג'רזי סיטי. בהמשך השתלבה הדמות בחוברות "האוונג'רס" השונות, והיא כיום חברה בקבוצת האלופים הצעירה ובקבוצת סוכני אטלס החשאית של ג'ימי וו.
