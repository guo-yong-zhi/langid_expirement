לי מייג'ורס  הוא שחקן קולנוע וטלוויזיה ומדבב אמריקאי. מייג'ורס נודע בעיקר בזכות הדמויות שגילם בסדרות הטלוויזיה במשך השנים, כמו דמותו של הית' ברקלי בסדרת המערבונים "The Big Valley" בשנים 1965–1969, דמותו של קולונל סטיב אוסטין בסדרת המדע הבדיוני "סטיב אוסטין, האיש השווה מיליונים" בשנים 1973–1978 ודמותו של קולט סיוורס בסדרת הפעולה "The Fall Guy" בשנים 1981–1986.
מייג'ורס נולד בשם הרווי לי יירי  בעיר ווינדו , פרבר של דטרויט, מישיגן. אביו, קרל יירי, נהרג בתאונת עבודה לפני לידתו. אמו נהרגה אף היא בתאונת דרכים כשהוא היה בן שנה. בגיל שנתיים אומץ מייג'ורס על ידי דודו ודודתו, ויחד עמם עבר להתגורר במידלסבורו  שבקנטקי. 1 
הוא היה פעיל באתלטיקה ובפוטבול בבית הספר התיכון במידלסבורו, אותו הוא סיים בשנת 1957 וזכה במלגת לימודים באוניברסיטת אינדיאנה, שם הוא היה גם כן פעיל בתחומי הספורט. ב-1959 עבר מייג'ורס לאוניברסיטת מזרח קנטקי שבעיר ריצ'מונד. 2  בשנה שלאחר מכן הוא השתתף במשחק הפוטבול הראשון שלו, אך סבל מפגיעה קשה בגבו שהותירה אותו משותק במשך שבועיים, ושמה קץ לקריירה הספורטיבית האקדמאית שלו. בעקבות הפציעה הוא מיקד את פעילותו במשחק והופיע בהצגות בתיאטרון בדנוויל שבקנטקי. ב-1962 סיים מייג'ורס את לימודיו באוניברסיטת מזרח קנטקי וקיבל תואר בהיסטוריה ובחינוך גופני. 3 
לאחר סיום לימודיו קיבל מייג'ורס הצעה להצטרף לקבוצת הפוטבול סנט לואיס קרדינלס. תחת זאת הוא עבר ללוס אנג'לס ומצא עבודה במחלקת הפארקים והפנאי העירונית כמנהל תחום הבידור של פארק צפון הוליווד. בלוס אנג'לס התוודע מייג'ורס לשחקנים רבים ולאישים רבים מתעשיית הבידור, כולל דיק קלייטון שהיה סוכנו האישי של ג'יימס דין שהציע לו ללמוד בבית הספר למשחק שהיה בבעלותו. לאחר שנת לימודים אחת בבית הספר למשחק חש קלייטון שמייג'ורס בשל כדי להתחיל את הקריירה שלו. באותה עת הוא אימץ את שם הבמה לי מייג'ורס כמחווה לגיבור ילדותו ג'וני מייג'ורס שהיה שחקן ולימים מאמן קבוצת הפוטבול של אוניברסיטת טנסי. מייג'ורס גם למד בבית הספר למשחק של אסטל הרמן במטרו גולדווין מאייר. 3 
בגיל 25 קיבל מייג'ורס את תפקידו הראשון, אם כי לא זכה בו לפרסום רב, במותחן האימה "Strait-Jacket" כבן זוגה חסר המזל של ג'ואן קרופורד. לאחר שהופיע ב-1965 בפרק בסדרה "Gunsmoke", הוא החל לככב מאוחר יותר באותה שנה כהווארד וייט בפרק "כף הקוף – סיפור מחדש" בסדרה "אלפרד היצ'קוק מגיש" שהתבסס על הסיפור הקצר "כף הקוף" מאת ו. ו. ג'ייקובס.
מייג'ורס חווה את פריצתו הגדולה כאשר הוא נבחר מתוך 400 שחקנים צעירים, בהם ברט ריינולדס, לתפקיד המשנה של הית' ברקלי בסדרת המערבונים החדשה "The Big Valley" של רשת ABC בכיכובה של ברברה סטנוויק. יחד איתם כיכבה גם השחקנית הצעירה לינדה אוונס שגילמה את אודרה, אחותו הצעירה של הית'. ריצ'רד לונג ופיטר ברק גילמו את אחיו, ג'רוד וניק. אחד הביטויים בהם עשה הית' שימוש במהלך הסדרה היה "Howdy boy" . הסדרה זכתה להצלחה מידית. במהלך התקופה בה שודרה הסדרה כיכב מייג'ורס בסרטו משנת 1968 של צ'רלטון הסטון, "Will Penny", שברשימת הקרדיטים שלו הוצג שמו בצירוף הביטוי "גאים להציג" . כמו כן הוא כיכב בתפקיד הראשי בסרט הטלוויזיה "The Ballad of Andy Crocker" משנת 1969 ששודר ברשת ABC. הסרט היה אחד הסרטים הראשונים שעסק בסוגיית לוחמי מלחמת וייטנאם ששבו הביתה. באותה שנה הוא קיבל הצעה לככב בסרט "קאובוי של חצות", אך הסדרה "The Big Valley" המשיכה לעונה נוספת ומייג'ורס נאלץ לדחות את ההצעה לתפקיד שגולם מאוחר יותר על ידי ג'ון ווייט. כאשר הופסקו שידורי "The Big Valley" ב-1969, חתם מייג'ורס על חוזה ארוך טווח עם סרטי יוניברסל. ב-1970 הופיע מייג'ורס בסרטו האחרון של ויליאם ויילר "The Liberation of L.B. Jones" והצטרף לצוות של הסדרה "The Virginian" בעונתה האחרונה. בתקופה זו של הקריירה שלו כונה מייג'ורס "אלביס פרסלי הבלונדיני" בשל דמיונו לזמר המפורסם באותה תקופה. 4 
ב-1971 גילם מייג'ורס את דמותו של שותפו של ארתור היל, ג'ס ברנדון, בסדרה המשפטית "אוון מרשל – עורך דין"  5 , תפקיד שזיכה אותו בשבחים רבים במהלך שש העונות בהן שודרה הסדרה ברשת ABC.
תפקיד זה הוביל אותו לתפקיד הראשי בדמותו של קולונל סטיב אוסטין, טייס החלל לשעבר שבגופו הושתלו איברים ביוניים בסדרה "סטיב אוסטין, האיש השווה מיליונים" שיצאה לאקרנים ב-1973 ושודרה אף היא ברשת ABC. ב-1974 קיבלה הרשת החלטה להעביר את הסדרה למתכונת שידור שבועית. הסדרה נחלה הצלחה בינלאומית והוקרנה ביותר משבעים ארצות  והפכה את מייג'ורס לאייקון פופ. ב-1975 ביצע מייג'ורס את תפקיד הבימוי הראשון שלו כאשר ביים אז פרק בסדרה בכיכובם של שחקני הפוטבול המקצוענים לארי זונקה ודיק בטקוס.
ב-1977, כשהסדרה המשיכה להיות להיט, ניסה מייג'ורס לנהל משא ומתן על חוזהו עם רשת יוניברסל. בתגובה הגישה הרשת תביעה נגדו כדי לאלץ אותו להתייצב לעבודה על בסיס תנאי החוזה שהוא היה חתום עליו אז ושעדיין לא פג תוקפו. נפוצו שמועות שמייג'ורס מחזיק בתפקיד כדי להרוויח סכומי כסף גדולים יותר, אך מנהלו האישי הכחיש זאת וטען שמייג'ורס נאבק כדי להקים חברת הפקות משלו "הפקות פוסט-מייג'ורס", לאחר שמייג'ורס לא התייצב לצילומים ביוני אותה שנה, נכנעו מנהלי החברה לדרישותיו. בכל אופן, המדרוג של "האיש השווה מיליונים" החל לרדת וב-1978 הופסקו צילומי הסדרה. בנובמבר 2010 הוציאה חברת Time Life מארז של 40 תקליטורי DVD עם כל פרקי הסדרה בנוסף לקטעי בונוס. 6 
במהלך שנות השבעים הופיע מייג'ורס בכמה סרטים נוספים. ב-1976 הוא גילם את דמותו של פרנסיס גארי פאוורס בסרט אודות משבר מטוס הריגול U-2. ב-1978 הוא הופיע בסרט "The Norseman", ב-1979 בסרט "Killer Fish" יחד עם קורנל ויילד ובסרט "Steel" יחד עם ג'ניפר או'ניל וב-1980 במותחן הפוליטי "The Agency" בכיכובו של רוברט מיצ'ם.
ב-1981 שב מייג'ורס לאקרנים כאשר שיחק בסדרה ארוכת טווח. המפיק גלן א. לארסון, שלראשונה עבד עם מייג'ורס בסדרה "Alias Smith and Jones" כאשר הוא כיכב בה בתפקיד אורח ומאוחר יותר הפיק את "האיש השווה מיליונים", ביקש ממנו לככב בפרק הפיילוט של הסדרה "The Fall Guy" . בסדרה זו גילם מייג'ורס את דמותו של קולט סיוורס, פעלולן הוליוודי שמוצא עבודה נוספת כצייד ראשים. מייג'ורס גם שימש כמפיק וכבמאי של הסדרה ואף שר את שיר הנושא שלה. הוא גם הזמין כמה מחבריו הוותיקים, כמו לינדה אוונס, פיטר ברק, לינדזי וגנר וריצ'רד אנדרסון, להופיע בתפקיד אורח בסדרה. הסדרה שודרה במשך חמש עונות עד שירדה מהאקרנים ב-1986.
בין הסרטים בהם השתתף מייג'ורס בעשור זה נמנו סרט ההמשך של "בצהרי היום", "High Noon, Part II: The Return of Will Kane" שהופק ב-1980 ובו גילם גרי קופר את דמותו בסרט המקורי וסרט המדע הבדיוני "The Last Chase" שהופק ב-1981 וכן סרט האסונות "Starflight: The Plane That Couldn't Land" שהופק ב-1983. בין השנים 1987–1994 התאחדו מייג'ורס ולינדזי וגנר בסרטי טלוויזיה בהם כיכבו השניים בדמויות "האיש השווה מיליונים" והאישה הביונית. מייג'ורס אף הופיע בהופעת קמע בסרט "Circle of Two" וכיכב בתפקיד עצמו בקומדיה משנת 1988 "Scrooged".
ב-1990 כיכב מייג'ורס בסרט "Keaton's Cop" והופיע מדי פעם בסדרת המלחמה "סיור של חובה" ב-CBS, ובסדרה קצרת הימים משנת 1992 "Raven". הוא גם הופיע בתפקידי משנה בסרטים "Trojan War" משנת 1997, "Out Cold" משנת 2001, "שקרן בריבוע" משנת 2002 ו-"The Brothers Solomon" משנת 2007. הוא גם דיבב את דמותו של "ביג" מיץ' בייקר במשחק הווידאו משנת 2002 "Grand Theft Auto: Vice City". הוא שיחק את דמותו של אביו המנותק של ג'רט רדיק בקליפ של להקת Bowling for Soup משנת 2007, "When We Die". באותה שנה הוא שיחק את סבא מקס בסרט "Ben 10: Race Against Time" ודיבב דמות בסדרת האנימציה לילדים "Wapos Bay" של רשת APTN שנקראה "סטיב מאוסטין". הוא גם שיחק תפקיד קטן בסרט "הערפל". מייג'ורס שיחק בתפקיד המאמן רוס בסדרת הטלוויזיה "The Game" של רשת CW, ששודרה מאוקטובר 2006 ועד מאי 2009. 7 
ב-2007 הופיע מייג'ורס בתפקיד אלוהים בפרק בסדרה "According to Jim". מאוחר יותר הוא שב לגלם את התפקיד בפרק הסיום של הסדרה ב-2009. ב-2008 הוא הופיע בפרק בסדרה "העשב של השכן". ב-2009 הוא דיבב את דמותו של סטיב אוסטין בפרק בסדרה "Robot Chicken".
במרץ 2010 שיחק מייג'ורס את דמותו של מדריך השיט הרגזן בפרק בסדרה "קומיוניטי". באפריל אותה שנה הוא הופיע כמנטור בפרק בסדרה "Human Target". מאוחר יותר באותה שנה הוא דיבב את קולו של גנרל אברנתי בסרט "ג'י. איי. ג'ו – עריקים". ב-2011 הוא שב לדבב את הדמות בפרק נוסף. באותה שנה הוא הופיע בסרט "Jerusalem Countdown". בין השנים 2011–2014 הוא הופיע בשלושה פרקים של הסדרה הקומית "לגדל את הופ" של רשת פוקס בתפקיד ראלף, אביו של ברט. 8  בפברואר 2013 הוכרז שמייג'ורס יופיע בתפקיד אורח בשני פרקים בעונה השנייה של "דאלאס" בתפקיד קן ריצ'רדס, אהובה משכבר הימים של סו אלן. 9  ב-2015 הוא הופיע בסרט "האם אתה מאמין?" לצד מירה סורבינו, ובסדרה "Avengers of eXtreme Illusions". באוקטובר 2016 ובפברואר 2018 הוא הופיע בשני פרקים של הסדרה "Ash vs Evil Dead" בתפקיד ברוק ויליאמס, אביו של אש ויליאמס. בסוף שנת 2018 התארח בסדרת הטלוויזיה "צער גידול בנות - הדור הבא", ודיבב מייג'ורס את דמותו של ה"האיש השווה מיליונים" בפרסומת של חברת הונדה. 10 
מייג'ורס התחתן ארבע פעמים בימי חייו:
ב-2003 עבר מייג'ורס ניתוח מעקפים. 11 
ב-1983 היה מייג'ורס לאחד מהבעלים של קבוצת הפוטבול Los Angeles Express. 12 
