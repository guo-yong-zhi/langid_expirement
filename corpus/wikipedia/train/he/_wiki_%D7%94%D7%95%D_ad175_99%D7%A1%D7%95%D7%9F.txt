הולי סו קאלן , המוכרת בשם הולי מדיסון , היא דוגמנית וידוענית אמריקאית. היא ידועה בין היתר בשל השתתפותה, כאחת מחברותיו של יו הפנר, בסדרת הטלוויזיה "השפנפנות של יו", שבעקבותיה קיבלה סדרת ריאליטי משלה, "עולמה של הולי".
על אף שאינה נערת פלייבוי, מדיסון הצטלמה למגזין בעירום לצד חברותיה מן "השפנפנות של יו", ברידג'ט מרקרדט וקנדרה וילקינסון. ב-2009 התחרתה בריאליטי רוקדים עם כוכבים.
מדיסון נולדה באסטוריה, אורגון, לסטיב ולפסטי קאלן. יש לה אח קטן בשם ג'וזף, ואחות קטנה בשם סטפני. שניהם הופיעו בפרקים של הסדרה "השפנפנות של יו". מדיסון למדה במשך שנתיים באוניברסיטת "Portland State" בחוגים לפסיכולוגיה ולתיאטרון. ב-1999 עברה ללוס אנג'לס כדי ללמוד באוניברסיטה הקתולית "Loyola Marymount".
כדי לממן את לימודיה, השתתפה מדיסון בתחרות "מיס הוואיין טרופיק" ועבדה כמלצרית ברשת המסעדות "הוטרס". הופעותיה הובילו את יו הפנר להזמין אותה מספר פעמים לאחוזת פלייבוי. באוגוסט 2001, אחרי ביקורים במשך יותר משנה, היא עברה לגור באחוזה, והפכה לאחת משבע חברותיו הרשמיות של הפנר. בפברואר 2002, אחרי עזיבתן של כל החברות למעט שתיים, הפכה מדיסון ל"בחורה מספר אחת" של הפנר, ועברה לישון איתו במיטתו.
ב-2008, במסגרת אירועי 25 שנה ל"הוטרס", היא הוכרזה כאחת ממלצריות הרשת הטובות ביותר בכל הזמנים. 
מדיסון עברה מספר ניתוחים פלסטיים, ביניהם ניתוח אף והגדלת חזה. לאחר הניתוחים, מידת החזייה שלה עלתה מ-A cup ל-D. ב-2011 הכריזה כי ביטחה את שדיה בעבור מיליון דולר. בעבר היה לה קעקוע של לוגו שפנפנת פלייבוי בגבה התחתון, אך היא הסירה אותו.
בנובמבר 2005 הופיעה מדיסון על שער המגזין פלייבוי לצד בריג'ט מרקרדט וקנדרה וילקינסון כדי לקדם את התוכנית "השפנפנות של יו". השלוש הופיעו על השער גם בגיליון של ספטמבר 2006, מרץ 2008 ופברואר 2009.
בעונות השלישית והרביעית של "השפנפנות של יו". מדיסון נראתה עובדת באולפני פלייבוי כמתמחה, ולאחר מכן כעורכת במדור התמונות. בנוסף, היא עזרה בעיצוב ובארגון לוח השנה של "השפנפנות של יו".
מדיסון מתארת את עצמה כאוהבת חיות, וב-2006 החלה לכתוב על חיות מחמד במגזין "The Coolest Little Pet". באפריל 2007 היא הופיעה בעירום בפרסומת ל-PETA תחת הסיסמה "אני מעדיפה להיות ערומה מאשר ללבוש פרווה".
בפברואר 2009 היא והפנר נפרדו.
ב-2009 שברה מדיסון שיא גינס כאשר ארגנה את תהלוכת הביקיני הגדולה בעולם.
מדיסון נבחרה להשתתף בעונה השמינית של הסדרה רוקדים עם כוכבים, בעקבות פרישתה של הזמרת ג'ול שנפצעה מהלך החזרות. היא צוותה לרקדן דימיטרי צ'פלין, והם הודחו ב-31 במרץ 2009 בפרק הדחה כפולה.
מדיסון כיכבה ללא חלק עליון במופע הבורלסקי "Peepshow", ב-"Planet Hollywood Resort and Casino" בלאס וגאס.
בין יוני 2010 לאפריל 2011 כיכבה מדיסון בסדרת ריאליטי משלה, "עולמה של הולי", שתיעדה את חייה החדשים בלאס וגאס. היא סיפרה על הסדרה: "הכל פה ברוח טובה, והסדרה אינה מרושעת כמו תוכניות ריאליטי אחרות... אני ממש נרגשת מהסדרה, כי אני מקבלת גם קרדיט לגיטימי כמפיקה-שותפה על כל העבודה שאני עושה מאחורי הקלעים... אני מאוד נרגשת ללמוד מהטובים ביותר, ולקבל אחריות נוספת". הסדרה שודרה במשך שתי עונות בלבד.
מדיסון טענה בעבר שהייתה רוצה להינשא להפנר ולהביא איתו ילדים לעולם. במאי 2008 הצהיר הפנר: "אני מאוד אוהב את הולי ואני חושב שנהיה ביחד כל חיי, אך נישואים הם לא חלק מהעסקה. זה לא משהו אישי, פשוט לא היה לי הרבה מזל עם נישואים".
ב-7 באוקטובר 2008 דיווחה מדיסון לאתר "TMZ" שמערכת היחסים שלה עם הפנר הסתיימה, אך שהיא, בריג'ט מרקרדט וקנדרה וילקינסון עדיין "מצלמות דברים ביחד". הפנר אישר את הדיווח, כשהצהיר ש:"אם הולי אומרת שזה נגמר, אני מניח שזה נגמר". על אף הפרידה כל שלוש הבנות הופיעו בעונה השישית של "השפנפנות של יו".
בריאיון למגזין פיפל ב-4 במרץ 2009 הצהירה: "אני בחיים לא אצא עם מישהו שוב. אני לא צריכה גבר. אני מאוד מרוצה מעצמי ושמחה להיות עם החברים שלי... אני מתמקדת בקידום הקריירה שלי. אני עובדת על הפקת תוכניות משלי. "השפנפנות של יו" היה מקום נהדר להתחיל בו את הקריירה שלי, אך זה היה מופע של מישהו אחר. אני פשוט מוכנה להמשיך הלאה".
ב-10 בספטמבר 2013 נישאה מדיסון לפסקואלה רוטלה. בתם המשותפת, ריינבו אורורה רוטלה, נולדה ב-5 במרץ 2013.
