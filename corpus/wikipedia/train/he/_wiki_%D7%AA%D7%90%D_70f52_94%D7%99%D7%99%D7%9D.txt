תאודור הולדהיים  היה מלחין, פסנתרן, מורה ומתמטיקאי ישראלי.
הולדהיים נולד בברלין שבגרמניה ועלה לארץ ישראל בשנת 1933. למד פסנתר אצל אלכסנדר בוך, הרמוניה וקונטרפונקט אצל יצחק אדל, קונטרפונקט של תקופת הבארוק אצל שלמה רוזובסקי, קונטרפונקט בסגנון הינדמית אצל חנוך יעקבי והלחנה אצל בוסקוביץ'.
בגיל 15 הצטרף לתנועת השומר הצעיר, ויחד עם חבריו התיישב בקיבוץ בית אלפא, בשנת 1943. היה חבר הקיבוץ עד מותו.
איש אשכולות, עסק גם במתמטיקה, בפיזיקה, בכימיה ובפילוסופיה. בשנת 1952 יצא לארצות הברית לשליחות מטעם השומר הצעיר וכדי להשתלם שם בבית הספר למוזיקה ג'וליארד, בניו יורק. בשנת 1954 חזר לבית אלפא, שם היה מורה למתמטיקה ולמוזיקה. כמורה בתיכון "גלבוע" פיתח שיטה חדשה להוראת מתמטיקה, בגינה זכה בפרס משרד החינוך בשנת 1983. 
במקביל כיהן כמרצה למוזיקה ולפיזיקה במכללה למורים של האוניברסיטה העברית בירושלים. 
חייו בקיבוץ השתקפו ביצירותיו, אם כי לא ניכר בהן מאמץ לשוות למוזיקה אופי לאומי. לצד יצירותיו החשובות חיבר גם מוזיקה לצרכים מקומיים, לחגיגות הקיבוץ, ובכלל זה מוזיקה לביצוע של ילדים. הולדהיים כתב גם מוזיקה לתיאטרון בובות, קטעי מקהלות ועיבודים שונים.
ב-1953, בעת שהותו בארצות הברית, הכיר את משוררת היידיש רחל פישמן , ילידת פילדלפיה, והתחתן אתה. פישמן באה איתו לישראל בשנת 1954, לקיבוץ בית אלפא. לבני הזוג שני ילדים.
הולדהיים נפטר ב-2 בפברואר 1985 ונקבר בקיבוצו. אשתו נפטרה חצי שנה לפניו.
