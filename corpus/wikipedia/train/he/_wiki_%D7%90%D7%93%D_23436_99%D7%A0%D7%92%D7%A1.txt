אדריאן הייסטינגס  היה פרופסור לדתות ותאולוגיה, חוקר הנצרות המודרנית, כומר קתולי ופעיל פוליטי בזירה הבינלאומית.
הייסטינגס נולד ב-1929 בקואלה לומפור שבמאלזיה למשפחה אנגלית קתולית ששהתה שם בתקופת השלטון הקולוניאלי באי. בצעירותו החליט הייסטינגס לפנות ללימודי כמורה אותם השלים בדוה שבצפון צרפת, עיר שהיא מרכז ללימודים קתולים-אנגליים עוד מימי היותה מפלט לקתולים הנרדפים באנגליה של המאה השש עשרה. לאחר לימודים אקדמיים באוקספורד יצא הייסטינגס למלא תפקידים שונים במסגרת הכנסייה הקתולית באוגנדה שם שהה כעשרים שנה, ובמקביל השלים את לימודיו האקדמיים ברומא, והתמחה בתאולוגיה אנגליקנית. הייסטינגס שב לבריטניה ב-1966 ומילא שם תפקידים שונים בשליחות הכנסייה תוך הסתייגות משמרנות היתר של הכנסייה שלא הלמה לדעתו את זמנו, בפרט בקשר לאיסור החיתון לכמרים . במקביל המשיך בעבודתו האקדמית ובפעילות פוליטית. ב-1982 חזר לאפריקה וכיהן מספר שנים כפרופסור לדתות בזימבבווה. ב-1985 שב הייסטינגס לבריטניה וכיהן שנים ארוכות באוניברסיטת לידס כפרופסור לתאולוגיה. הייסטינגס נפטר בשנת 2001 בלידס בגיל 71.
הייסטינגס השתתף פעמים רבות בפעילות פוליטית בנושאים בינלאומיים. הדוגמאות הבולטות מתוכן הן חשיפת הטבח שביצעו הפורטוגזים במוזמביק ב-1973 , והמחאה נגד הטיהורים האתניים בבוסניה ובקוסובו.
הייסטינגס שילב כל ימיו בין כתיבה אקדמית ענפה שכללה פרסום של למעלה מארבעים ספרים - בעיקר בנושא הנצרות באנגליה ובאפריקה במאה העשרים ובימי הביניים – ובין כמורה קתולית בסגנון מיוחד, ופעילות פוליטית כנגד עוולות בזירה הבינלאומית.
ספרו החשוב ביותר של הייסטינגס הוא הספר בנייתן של אומות העוסק במקורותיה של הלאומיות ובהתפתחותה. בספר זה הוא קורא תיגר על האסכולה המודרניסטית בחקר הלאומיות , מצביע על הופעתה המוקדמת של הלאומיות באנגליה כבר בעומק ימי הביניים, ומחדד את הקשר שבין דת ולאומיות – בפרט בנוגע לעולם הנוצרי ולהסתמכותו על התנ"ך.
