"Cinderella Rockefella"  הוא שיר שכתבו מייסון ויליאמס וננסי איימס. הוא זכה להכרה בביצוע הצמד הישראלי אסתר ואבי עופרים, שהיו נשואים כשהשיר יצא ב-1968. השניים הקליטו את השיר ב-1967, ולקידומו הופיעו בתוכנית האירוח "המופע של איימון אנדרוז". 1  באפריל 1967 הוצג השיר בפני הקהל האמריקאי בתוכנית הבידור "The Smothers Brothers Comedy Hour". המלחין ויליאמס היה אחד הכותבים של התוכנית. בפברואר 1968 הגיע הסינגל למקום הראשון במצעד הסינגלים הבריטי, בו שהה במשך שלושה שבועות. זה השיר היחיד של ישראלים שהגיע למקום הראשון בממלכה המאוחדת. 2 
השיר כולל שירת יודל, ועיבוד המזכיר סגנון של שנות העשרים של המאה העשרים. מבנה השיר דומה לבלוז 12 תיבות.
ויליאמס הקליט גרסה משלו של השיר לאלבומו "The Mason Williams Ear Show" משנת 1968. הזמרת ג'ניפר וורנס, שהשתתפה בתוכנית "Smothers Brothers", ביצעה את השיר יחד איתו.
