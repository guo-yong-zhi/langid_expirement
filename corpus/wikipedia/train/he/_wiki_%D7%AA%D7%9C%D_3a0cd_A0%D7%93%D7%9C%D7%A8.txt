תלמה הנדלר  היא פסיכיאטרית וחוקרת במדעי המוח, מחלוצות תחום הדימות התפקודי של המוח בישראל. מכהנת כראש המרכז לתפקודי מוח במרכז הרפואי סוראסקי וכפרופסור לפסיכיאטריה ופסיכולוגיה באוניברסיטת תל אביב .
הנדלר החלה ב-1976 לימודי תואר ראשון בביולוגיה באוניברסיטה העברית בירושלים. את תואר הדוקטור קיבלה מאוניברסיטת סטוני ברוק שבמדינת ניו יורק בתחום של פסיכוביולוגיה. כשחזרה לישראל החלה בלימודי רפואה והתמחתה כפסיכיאטרית במרכז הרפואי שיבא.
מחקריה של הנדלר עוסקים, בין היתר, בדימות מוח בתחום של נוירופסכיאטריה ובניסיון לאפיין פגיעות או עמידות להפרעות פסיכיאטריות 2 . המחקרים נערכים תוך שיתוף פעולה עם מעבדות מחקר נוספות בישראל ובעולם 3 .
מעבדתה של הנדלר היא בין הראשונות בישראל להשתמש בתהודה מגנטית תפקודית  ובהמשך גם בדימות משולב של fMRI עם EEG 4 .
כיום קבוצת המחקר בראשותה מתמחה במגוון רחב של שיטות דימות מתקדמות אשר בשילוב עם נתונים פיזיולוגים והתנהגותיים מתמקדת בחקר עיבוד רגשי ותפיסתי במוח הבריא והפתולוגי. לאחרונה המעבדה מפתחת שיטות הדמיה חדשות לניטור ושינוי פעילות מוחית מאזורי עומק במטרה לפתח כלי טיפול מונחי הדמיה מתקדמת בזמן אמת .
תלמה הנדלר הייתה נשואה לחתן פרס ישראל לקולנוע ג'אד נאמן עד מותו בשנת 2021, ולהם שתי בנות, רננה נאמן – זמרת ונגנית נבל, וליבה נאמן - נגנית כינור וזמרת בלהקה סיסטם עאלי.
