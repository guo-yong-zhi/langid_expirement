עמוס  מימון  הוא שדרן רדיו ישראלי חסיד חב"ד, תקליטן, ואיש תקשורת.
מימון נולד בבת ים כבן בכור לשמונה ילדים לדוד ואידה מימון, ילידי ישראל, ממשפחות שמקורן בעיר טריפולי שבלוב.
למד בבית ספר ממ"ד חב"ד ביפו, בישיבת תומכי תמימים בקריית גת ובישיבת בר-אילן. שירת בצבא הגנה לישראל בתפקיד מש"ק דת בבסיס תל-השומר. בגיל 18 התחתן עם טלי עטל.
מימון החל את דרכו התקשורתית בתחנת הרדיו החרדית "קול צופייך", שם הגיש תוכנית בוקר בשם "להגיד בבוקר חסדך" במשך מספר שנים. בנוסף, ניהל את תחום העריכה המוזיקלית והיה עורך מדיה ראשי עד שנסגרה תחנת הרדיו. במקביל עבד בתחום האירועים ושמחות.
כאשר נפתחה תחנת הרדיו 'קול ברמה' ב-2009 שידר שעה יומית של מוזיקה וחידונים בשם 'חידודון'. כעבור כשנה הורחבה התוכנית לשעתיים, ובנוסף מכהן כמנהל התוכניות בתחנה.
היה שותף ליצירות מוזיקליות ופרויקטים, בהם פרויקט "שש מצוות".
בשנת 2016 נבחר לאחד מעשרת אנשי השנה באתר חב"ד אינפו 1 .
באוקטובר 2017 זכה מימון בציון לשבח מטעם איגוד העיתונאים 2 .
בשנת 2015 נפטר בנו יהודה שמואל, כשבוע לאחר חגיגת הבר מצווה שלו 3 .
מימון אב לשמונה ומתגורר בבת ים.
