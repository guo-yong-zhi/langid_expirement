רוק נגד גזענות  הייתה תנועה חברתית וקמפיין שהוקם והושק בבריטניה ב-1970, כתגובת-נגד גילויי גזענות שנשמעו מצד אמנים מפורסמים וכן מעלייתם של ארגונים לאומניים כדוגמת  National Front. הקמפיין כלל אמנים לא רק מתחום הרוק, אלא גם מז'אנרים נוספים כגון פופ, רגאיי ופאנק שערכו הופעות בעלי מסרים אנטי-גזעניים.
יוזם הקמפיין היה הצלם הבריטי רד סאונדרס . בתחילה תוכנן הקמפיין להיות מופע חד פעמי שיהיה מלווה במסרים אנטי-גזעניים. לדברי רוג'ר הודל, אחד מיוזמי הרעיון, המניע העיקרי שתרם ליצירת הקמפיין היו דברי תמיכה שהביע בגילופין אריק קלפטון בפוליטיקאי הבריטי מהמפלגה השמרנית הבריטית אנוך פאוול שהיה ידוע בדעותיו הנחרצות והקיצוניות כנגד גלי ההגירה, ובעיקר בנאומו הידוע לשמצה נהרות הדם. 1  במהלך הופעה בברמינגהאם גילה קלפטון את דעותיו בפני הנוכחים ואמר כי אנגליה הפכה להיות 'צפופה', וכי על התושבים להצביע עבור פאוול, על מנת למנוע מבריטניה להפוך ל"קולוניה שחורה". בהמשך התבטא קלפטון בקיצוניות נגד הזרים בבריטניה ועשה שימוש במילות סלנג פוגעניות ואף צעק את הסלוגן של הארגון הלאומני-קיצוני "National Front"   "שמור על בריטניה לבנה" . 2  3 
סאונדרס, הודל ומספר חברים נוספים שלחו מכתב זועם למגזין המוזיקה NME, בו הביעו את מורת רוחם מהערותיו של קלפטון, ופנו במכתב ישירות לקלפטון כשציינו את גרסת הכיסוי שערך לשיר I Shot the Sheriff של בוב מארלי, שיר העוסק בשוויון, צדק, אהבה ושלום, וכתבו "בחייך אריק, חצי מהמוזיקה שלך היא שחורה..." בהתייחסותם למוזיקת הבלוז, ששורשיה נטועים בשירת העבדים השחורים, ומהווה בסיס מרכזי ביצירותיו של קלפטון. בסיום המכתב קראו להקמת תנועה בשם "רוק נגד גזענות". לטענתם, לאחר פרסום המכתב קיבלו מאות תגובות. 1  קלפטון עצמו טען מאוחר יותר כי דבריו נאמרו בבדיחות הדעת. עם זאת, בראיון שהעניק לתוכנית הטלוויזיה "The South Bank Show" נותר קלפטון בשלו וצידד בפאוול, וציין כי הוא אינו רואה את פאוול כגזען. 4 
תמיכה משמעותית קיבל הקמפיין בעקבות אמירותיו של דייוויד בואי בעד הפשיזם והערות היכולות להתפרש כהערצה לאדולף היטלר, בראיונות שהעניק למגזינים פלייבוי ו-NME. באותם ראיונות אמר בואי בין היתר: "בריטניה מוכנה למנהיג פשיסטי... אני סבור שהיא תשיג תועלת ממנהיג פשיסט.  אחרי הכל, פשיזם זה בסך הכל לאומנות... אני מאמין בפשיזם, ובני אדם תמיד התנהגו בצורה יעילה תחת משטר רודני". בראיון אחר אמר: "אדולף היטלר היה אחד מה'רוק סטארים' הראשונים". 5  מאוחר יותר, חזר בואי מדבריו והתנצל על הערותיו הפוגעניות.
באביב 1978, צעדו כ-100,000 בני אדם מכיכר טרפלגר ל-" East End" שבלונדון כחלק מפסטיבל מוזיקה שהתקיים בפארק ויקטוריה ברובע האקני, שאורגן על ידי תנועת "רוק נגד גזענות" וארגון "Anti-Nazi League" . המצעד נערך על מנת להיאבק ולהשמיע קול מחאה כנגד האלימות על רקע גזעני שפשה בבריטניה . 6  בפסטיבל התקיימו הופעות חיות שבוצעו על ידי אמנים שונים כשהמפורסמים שביניהם היו להקת הקלאש 7  ולהקת באזקוקס.
