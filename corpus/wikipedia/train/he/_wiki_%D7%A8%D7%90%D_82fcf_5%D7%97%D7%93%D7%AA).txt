ראש מטה ההגנה  הוא המפקד העליון בפועל של הכוחות המזוינים של בריטניה והיועץ הבכיר של שר ההגנה הבריטי. התפקיד מקביל לרמטכ"ל צה"ל או רמטכ"ל צבא ארצות הברית .
דה יורה ראש הצבא בבריטניה הוא המונרך, אולם דה פקטו ממשלת בריטניה היא הפוקדת על הצבא, באמצעות מועצת הביטחון של בריטניה, בה חבר המפקד. המפקד מומלץ על ידי שר ההגנה לראש הממשלה, ומאושר על ידי בית המלוכה הבריטי.
החל מ-30 בנובמבר 2021 מכהן בתפקיד האדמירל סר טוני רדקין.
התפקיד נוצר ב-1 בינואר 1959, עם הבנת המציאות כי יש צורך בפיקוד משולב על החילות השונים, כפועל יוצא משינוי הדוקטרינה הצבאית במלחמת העולם השנייה. הראשון שכיהן בתפקיד היה ויליאם דיקסון, שכיהן קודם לכן כמפקד חיל האוויר המלכותי. דיקסון פרש אחר זמן קצר יחסית , ואת מקומו מילא לואי מאונטבאטן, מי שכיהן בתפקיד את פרק הזמן הארוך ביותר עד כה .
עד לשנת 1997, תפקיד ראש המטה דרש קצין בדרגה הגבוהה ביותר בזרוע ממנו הגיע, פילדמרשל , מארשל חיל האוויר המלכותי או אדמירל הצי. החל משנה זו התקן ירד לדרגה אחת לפני הגבוהה ביותר, זאת בעיקר עקב קיצוצים בצבא וצמצום מספר הקצינים המגיעים לדרגות אלו שלא בשעת מלחמה.
