הנויה גאלרי ניו יורק  הוא מוזיאון לאמנות ועיצוב גרמני ואוסטרי מראשית המאה העשרים, הממוקם בבית ויליאם סטאר מילר המצוי במפגש רחוב 89 והשדרה החמישית בעיר ניו יורק במדינת ניו יורק שבארצות הברית. המוזיאון נוסד ב-16 בנובמבר 2001, והוא החדש מבין המוזיאונים שב"מייל המוזיאונים" בשדרה החמישית, המצוי בין רחוב 83 ועד רחוב 105 בשכונת האפר איסט סייד של האי מנהטן 1 .
המוזיאון הוקם בשל אוספיהם של שני חברים: סוחר האמנות ומארגן התערוכות סרג' סברסקי, והיזם, הפילנתרופ ואספן האמנות רונלד לאודר 2 . השניים היו אספנים של אמנות ויצירות עיצוב גרמניים ואוסטריים של המאה העשרים 2 . הם נפגשו ב -1967, עת שסברסקי פתח את גלריה סרג' סברסקי בשדרת מדיסון 987 אשר צברה מוניטין בהיותה הגלריה המובילה לאמנות האקספרסיוניסטית האוסטרית והגרמנית 3 .
כאשר סברסקי נפטר בשנת 1996, החליט לאודר להקים את "הנויה גאלרי ניו יורק" 1 .
האוסף של נויה גלרי מחולק לשני חלקים:
בקומה השנייה של המוזיאון מוצגות יצירות אמנות ואמנות דקורטיבית מאוסטריה מראשית המאה העשרים, ובהן ציורים של גוסטב קלימט, אוסקר קוקושקה ואגון שילה וחפצים דקורטיביים של אומני וינר ורקשטאט 2 .
בקומה השלישית מוצגות עבודות גרמניות שונות מאותה תקופה, כולל תנועות אמנות כגון "Blaue Reiter" , " Die Brücke"  ואומני הבאוהאוס, ובהם יצירות של וסילי קנדינסקי, פאול קלה, ארנסט לודוויג קירכנר, ליונל פיינינגר, אוטו דיקס וג'ורג' גרוס 4 .
בשנת 2006, לאודר רכש את הציור של קלימט "דיוקנה הראשון של אדלה בלוך-באואר"  ממריה אלטמן עבור הנויה גאלרי. מחיר הרכישה היה גבוה משיא הרכישה האחרונה שבארצות הברית - יותר מ-104.2 מיליון דולר ששולם עבור יצירתו של פיקאסו משנת 1905 "נער עם מקטרת". בעיתונות דווח כי לאודר רכש את התמונה במחיר הגבוה מ-135 מיליון דולר, שהיה הציור היקר ביותר שנמכר אי פעם עד אז 5 . היצירה מוצגת במוזיאון מאז דצבמבר 2006 6 .
