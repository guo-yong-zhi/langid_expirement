גלוק 17 הוא אקדח חצי אוטומטי אוסטרי מתוצרת חברת גלוק, היורה תחמושת 9 מ"מ פרבלום .
גלוק 17 הוא האקדח הראשון שעוצב ופותח על ידי החברה האוסטרית גלוק. האקדח ייחודי בכך שבייצור גוף הנשק ורבים מחלקיו נעשה שימוש חלוצי בפולימרים פלסטיים. האקדח הופיע לראשונה ב־1980 בצבא האוסטרי לבדיקת ניסיון, ונכנס לצבא האוסטרי תחת השם P80.
סקירות ראשונות על האקדח הציגו את כלי הנשק כאילו הוא עשוי כולו מפלסטיק, ולכן לא ניתן לגילוי בגלאי מתכות. הצגה זו אינה נכונה: הנוקר, הקנה, וחלקים נוספים עשויים ממתכת, ומופיעים בגלאי מתכות. האקדח קרוי "גלוק 17" משום שהוא מתבסס על הפטנט ה-17 שנרשם על שמו של גסטון גלוק, בניגוד לדעה הרווחת, הגורסת כי האקדח נקרא כך על שם כושר הנשיאה של מחסניתו הסטנדרטית.
על האקדח ניתן להרכיב גם קנה מיוחד משתיק קול בקלות ובמהירות רבה. ישנה אפשרות לבצע ירי גם מתחת למים.
"גלוק 17" עבר ארבעה שינויים גדולים מאז הצגתו לראשונה. המודל הנוכחי הוא הדור החמישי של האקדח.
קיימות כמה גרסאות של גלוק 17:
אקדח גלוק 17 נחשב לאחד האקדחים הטובים בעולם ומשרת ביחידות לוחמה בטרור רבות בעולם. זהו האקדח הנפוץ ביותר בתחום הביטחון. בישראל נבחר האקדח על ידי משרד הביטחון והמשרד לביטחון פנים כנשק ממלכתי, והוא משרת, בין השאר,  בשב"כ, במשטרת ישראל, ביחידות האבטחה הממלכתיות, אצל מאבטחי אל על, מאבטחי נמלים ואוניות, וכן בשייטת 13 . בנוסף נמצא האקדח בשימוש, בין היתר, על ידי צבא אוסטריה; כוחות הביטחון של שוודיה; משטרת נורווגיה; בארצות הברית נמצא האקדח בשימוש הבולשת הפדרלית, ה-DEA - הרשות למלחמה בסמים, וכוחות משטרה בערים הגדולות: לוס אנג'לס, שיקגו, ניו יורק, ועוד; בצרפת משתמשות באקדח יחידות מיוחדות - GIGN , RAID , ו-GIPN ; בגרמניה - ה-GSG-9 ; יחידות מיוחדות במשטרת איטליה - GIS ו-NIS; וכן יחידות מיוחדות של משטרת ספרד, הולנד, פולין, לוקסמבורג, במשטרת לונדון , במשטרות אוסטרליה, מקסיקו, ברזיל ואחרות. עד היום מכרה גלוק מעל מיליון וחצי אקדחים מסוג זה לכוחות ביטחון שונים.
