קרן לנדסמן  היא סופרת מדע בדיוני ופנטזיה ישראלית ורופאה מומחית באפידמיולוגיה, בוגרת הפקולטה לרפואה בטכניון.
קרן לנדסמן עובדת במרפאת לוינסקי בתל אביב. היא כיהנה כמנהלת המקצועית של עמותת מדעת הפועלת לקידום בריאות הציבור והנגשת מידע רפואי, מאז הקמת העמותה ועד 2018 1 . היא גם כותבת את הבלוג "סוף העולם – מבט מהיציע" העוקב אחר מגפות והתפרצותן.
לנדסמן התחילה לקרוא ולכתוב ספרות מדע בדיוני ופנטזיה בגיל 12. היא פרסמה סיפורים קצרים רבים בשפה העברית. שלושה סיפורים פרי עטה זכו בפרס גפן לסיפור קצר ישראלי: "הגורגונה של הייזנברג" שפורסם ב"בלי פאניקה" , "לבד, בחושך" שהיה חלק מפרויקט "העולם של סוזן"  – זכה זכייה משותפת עם סיפור נוסף ו-"אבק" שפורסם בהיה יהיה . לפחות חמישה סיפורים נוספים שלה היו מועמדים לפרס גפן.
בשנת 2014 פרסמה את ספרה הראשון, אוסף סיפורים קצרים בשם "שמיים שבורים", בהוצאת סיאל. הספר זכה בפרס גפן לספר המדע הבדיוני או הפנטזיה הישראלי 2 .
בשנת 2018 פרסמה את ספרה השני, רומן מדע בדיוני בשם "לב המעגל", בהוצאת זמורה-ביתן 3 . הספר הגיע למקום הראשון ברשימת רבי המכר של סטימצקי בקטגוריית ספרים דיגיטליים 4  ויצא לאור בתרגום לאנגלית ביוני 2019 5 . הספר זכה בפרס גפן לשנת 2019, בקטגוריית ספר מקור.
קרן לנדסמן נשואה ליואב לנדסמן, מהנדס מערכת בעמותת SpaceIL ומרצה בנושאי חלל ומדע בדיוני. לזוג שני ילדים 6 .
