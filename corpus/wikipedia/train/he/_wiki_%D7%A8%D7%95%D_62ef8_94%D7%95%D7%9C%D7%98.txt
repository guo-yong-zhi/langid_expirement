רוברט בראון אדרהולט  הוא פוליטיקאי אמריקאי, המכהן כחבר בית הנבחרים של ארצות הברית מטעם מחוז הקונגרס הרביעי של מדינת אלבמה. אדרהולט, שמרן חברתי מהמפלגה הרפובליקנית, היה בעבר חבר בשדולת תנועת מסיבת התה בקונגרס 1 .
אדרהולט נולד בהייליוויל  שבאלבמה, בנם של מרי פרנסס בראון ובובי ריי אדרלהולט. אביו של אדרהולט, כומר במשרה חלקית בקבוצה קטנה של כנסייה קהילתית  בצפון-מערב אלבמה, היה שופט מדינתי במשך למעלה משלושים שנה. אדרהולט למד באוניברסיטת צפון אלבמה ואז במכללת ברמינגהאם–דרום בה סיים את לימודיו הגבוהים. כסטודנט היה חבר באחווה "מסדר קאפה אלפא". אדרולהט קיבל תואר שני במשפטים מבית הספר למשפטים קמברלנד של אוניברסיטת סמפורד ועסק בעריכת דין לאחר תום לימודיו.
בשנת 1992 מונה אדרהולט לשופט העירוני של הייליוויל. באותה שנה הוא היה ציר בכינוס הוועדה הרפובליקנית הלאומית לקראת הבחירות לנשיאות באותה השנה. ב-1995 התמנה לעוזרו הבכיר של מושל אלבמה פוב ג'יימס . שנה אחר כך, במהלך 1996, זכה בבחירות המקדימות שנערכו במפלגה הרפובליקנית לייצוג מחוז הקונגרס הרביעי של אלבמה בבית הנבחרים של ארצות הברית, במקומו של טום בוויל שפרש מהחיים הפוליטיים.
כמועמד הרפובליקני, ניצב אדרולהט בפני אתגר ניכר נגד חבר הסנאט המדינתי בוב וילסון הבן, שכינה את עצמו דמוקרט "במסורת טום בוויל". היה זה מרוץ צמוד ביותר, שזכה לסיקור לאומי ותמיכה משמעותית מצד המפלגה הרפובליקנית. ניוט גינגריץ' ביקר באופן אישי במחוז הקונגרס בעיצומו של מסע הבחירות. אדרהולט זכה בו בקושי, ברוב של 50% מהקולות לעומ ת48%, והיה לרפובליקני השני שייצג מחוז זה מאז תקופת השיקום. הרפובליקני הראשון, ג'ים מרטין, נבחר לתפקיד במה שהיה אז מחוז הקונגרס השביעי במהלך הסחף הרפובליקני באלמה שוהביל בארי גולדווטר ב-1964. אדרולהט מעולם לא התמודד עם תחרות צמודה שכזו, ונבחר מחדש אחת לשנתיים מאז.
פערי הניצחון ההולכים וגוברים של אדרהולט במרוצת השנים שיקפו את המגמה הרפובליקנית במחוז הקונגרס הרביעי של אלבמה. על אף שלדמוקרטים רוב מבחינת רישום הבוחרים, אך הדמוקרטים במחוז שמרניים מאוד בסוגיות החברתיות, אפילו בסטנדרטים של אלבמה. בבית הנבחרים אדרהולט הפגין דפוס הצבעה שמרני. הוא מתנגד לנישואים של בני-זוג מאותו המין ותומך בזכות לשאת נשק, כמו גם בביטול חוק הגנת החולה וטיפול בר השגה. הוא גם מתנגד לקיצוץ בתקציב הביטחון הלאומי כדי לצמצם את החוב הלאומי של ארצות הברית. בשנת 2019 הציג אדרהולט הצעת חוק להעלאת הגיל המינימלי לרכישת טבק ל-21 שנה 2 . לאחר ההסתערות על הקפיטול בינואר 2021, אמר אדרהולט שאמנם טראמפ "גמור" מבחינה פוליטית, אך אין הוא צריך לעמוד בפני הליך הדחה שני 3 .
