דרגון בול Z: נקמתו של קוּלר  הוא סרט קולנוע יפני מסוגת האנימה. את הסרט ביים מיצואו האשימוטו. היה זה הסרט החמישי המבוסס על האנימה המצליחה "דרגון בול Z".
הסרט יצא לאור בבתי הקולנוע היפניים ב-20 ביולי 1991, ולאחר מכן עשתה גרסה אנגלית את דרכה אל בתי הקולנוע בצפון אמריקה ב-22 בינואר 2002. הסרט גם דובב לעברית.
בפרולוג של הסרט רואים מחדש את האירוע שבו פריזה משמיד את כוכב הסאיאנים, כוכב וג'יטה, אירוע שעליו סופר גם באנימה. באותו זמן, החיילים שעל החללית של אחיו הגדול, קולר, קולטים חללית קטנה שיוצאת מכוכב וג'יטה, ובתוכה תינוק סאיאני קטן. החיילים שואלים את מנהיגם קולר האם ליירט את החללית, וקולר עונה להם ש"זה תחום האחריות של פריזה, לא שלי", ומוסיף שלאחיו הקטן והרברבן יש "הרבה מה ללמוד".
שנים לאחר מכן, אותו התינוק הסאיאני גדל והופך ללוחם בשם סון גוקו, והביס את פריזה במהלך הקרב על כוכב נאמק. כאשר קולר מגלה על כך הוא מתעצבן על העובדה שפריזה הושפל כך על ידי סאיאני, ובאותו הזמן נשבע לנקום בגוקו על כך שהרג את אחיו. הוא מצווה על חייליו לשנות מסלול לכדור הארץ, כשבכוונתו להרוג את סון גוקו ולהשמיד את כדור הארץ.
באותו הזמן, גוקו, בנו גוהאן, וחבריהם מתכוננים לצאת לחופשה ביום מחנאות. באמצע הבילוי אורבים להם עושי דברו של קולר, חייזרים בשם סאלזה, נאיז ודוּר, ותוקפים את החבורה. קולר מגיע לזירת הקרב בעצמו ומנסה לרצוח את גוהאן על ידי קרן אנרגיה אבל גוקו מגן עליו וסופג את הפגיעה במקומו ונפצע קשה. גוהאן, קרירין ואולונג גוררים אותו למערה סמוכה וגוהאן יוצא ביחד עם חיית המחמד שלו, הדרקון הסגול איקרוס  למגדל של קורין, כדי להשיג ממנו שעועית קסם  שיעזרו לרפא את גוקו. קולר לא מעוניין להשמיד את כדור הארץ לפני שהוא יחסל את גוקו אישית, ולכן הוא מצווה על חייליו לחפש את מקום המחבוא של גוקו וחבריו.
לאחר שגוהאן פוגש את קורין ויאג'ירובי ומשיג מהם שק מלא בשעועית קסם, הוא נופל למארב של שלושת עושי דברו של קולר, הם תופסים אותו ומתכוננים להרוג אותו, אבל תוכניתם משתבשת כאשר פיקורו הנאמקי מופיע ומתחיל להילחם בהם תוך כדי כך שהוא מדרבן את גוהאן לחזור למערה. פיקורו נלחם בשלושת החיילים, מצליח להביס ולחסל את נאיז ואת דור, ונלחם בשוויון עם סאלזה, שהפך את ידו לחרב אנרגיה שיכולה לחתוך כל דבר. פיקורו מובס בידי סאלזה וטס למערה בה מסתתרים גוקו וחבריו, ובאותו זמן גוהאן מביא לאביו את שעועית הקסם ומתכוון לשמור את השק לאחרים שייצטרכו אותו. סאלזה מוצא אותם, משמיד את השק שבידו של גוהאן ומכה אותם קשות. בינתיים פיקורו מתאושש ומתגבר על סאלזה, ולאחר מכן קולר מופיע בעצמו ומפוצץ את גופו של פיקורו מול עיניו של גוקו.
גוקו מעיף את סאלזה במכה אחת ויוצא להילחם בקולר פנים אל פנים. בהיותו חזק יותר מאז הקרב נגד פריזה בכוכב נמק, הוא גובר על קולר בקלות, אולם קולר מגלה לו כי הוא, בניגוד לאחיו, הצליח לגלות טרנספורמציה חמישית, חזקה בהרבה מהטרנספורמציה הרביעית בה קולר היה עד לרגע זה . קולר משתנה לצורה החמישית והחזקה שלו ומכה קשות את גוקו. לאחר מכן הוא פונה לזרוע הרס וחורבן בסביבתו, הורג ללא רחמים יצורים חיים בסביבה. מעשה אכזרי וחסר רחמים זה מצית אצל גוקו זעם נסתר והזעם הבלתי נשלט הזה גורם לגוקו להפוך לסופר סאיין.
קולר הנבעת מפרץ הכוח הפתאומי הזה לא מסוגל לעמוד בפני התקפותיו של גוקו, ומובס בקלות על ידו. כמוצא אחרון הוא מטעין כדור אנרגיה רב עוצמה, זהה לאותו כדור אנרגיה ששימש את אחיו פריזה להשמדת כוכב וג'יטה, ומתכוון להשמיד בעזרתו את כדור הארץ ביחד עם גוקו. לאחר מאמצים כבירים גוקו מצליח להדוף את המתקפה של קולר, ובעזרת גל ה"קאמאהאמאהא" מצליח להעיף את קולר החוצה מכדור הארץ, לכיוון השמש, שם קולר נראה מתפורר לרסיסים.
החבורה המותשת שמחה על תבוסתו של קולר ופונה לחגוג סוף סוף, אבל החגיגה מופרעת על ידי הופעתו מחדש של סאלזה, שאיכשהו הצליח לשרוד את מתקפתו של גוקו. לפני שסאלזה מספיק לעשות משהו כנגד גוקו וחבריו הוא מושמד על ידי קרן אנרגיה, אותה שלח פיקורו, שהספיק לרפא את עצמו על ידי כוחותיו הנאמקיים.
היות שהסרט הופק כמעט במלואו על ידי אולפני טואי, הוא איננו מבוסס על המאנגה "דרגון בול" שכתב אקירה טוריאמה. על כן הוא לא נחשב כחלק מהקאנון העלילתי של יקום דרגון בול, אך עם זאת זהו אחד משני הסרטים הבודדים  מבין כל 13 הסרטים הראשונים שניתן למקמם בקלות על ציר הזמן של הזיכיון 1 . על פי מגזיני Daizenshuu 6 ו-7, עלילת הסרט מתרחשת בתחילת סאגת האנדרואידים, כאשר לוחמי הZ מתאמנים לקראת בואם של האנדרואידים 2 .
לאחר יציאתו, הסרט נכלל במארזי הDVD של טואי, וביניהם "The Dragon Box" המארז שכלל את 13 סרטי דרגון בול Z . גם Funimation, הסטודיו האמריקני שהפיק את הדיבוב באנגלית, כלל את הסרט במארזי DVD והוא אף זכה למספר רימסטרים לאורך השנים.
הפסקול עבור המקור היפני הולחן על ידי שונסוקה קיקוצ'י, שהלחין את המוזיקה גם עבור שאר האנימה. הפסקול של קיקוצ'י נשאר כמו שהוא גם בדיבוב העברי.
בדיבוב האנגלי של הסטודיו האמריקני Funimation, הפסקול של קיקוצ'י הוחלף בפסקול משלהם שכלל שירי רוק ומטאל של להקות מוכרות שנקנו על ידיהם ברישיון והותאמו במיוחד לקטעים שבסרט. דבר דומה נעשה על ידי Funimation גם בסרט שקדם לו, לורד סלאג, וגם בסרטים המאוחרים יותר ברולי: הסופר סאיין האגדי, וברולי מכה שנית. בהוצאות הDVD המאוחרות יותר שפאנימיישן הוציאה, ניתן לבחור האם לנגן את הסרט עם הפסקול המקורי היפני, או עם הפסקול האמריקני.
השירים בפסקול האמריקאי הם: 
