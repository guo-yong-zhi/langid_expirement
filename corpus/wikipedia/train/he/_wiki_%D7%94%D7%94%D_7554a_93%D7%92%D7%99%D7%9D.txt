ההצתה בכנסיית הלחם והדגים היה פיגוע טרור יהודי, שאירע ב-18 ביוני 2015 ובו הוצתה כנסיית הלחם והדגים, כנסייה ששוכנת בעין שבע שבצפון-מערבה של הכנרת ומנציחה את נס הלחם והדגים, אשר לפי הברית החדשה חולל ישו במקום, ובו הזין 5,000 איש בחמש כיכרות לחם ושני דגים.
ב-18 ביוני 2015 הוצת מתחם הכנסייה ועל קירותיו רוססה הכתובת "והאלילים כרות ייכרתון", ציטוט מתוך תפילת עלינו לשבח 1  2 .. בשלב הראשוני, פעילי "תג מחיר" ניסו להצית את הדלת של בתי ההארחה של הכנסייה (שהותקנה במקום במאה החמישית), לאחר מכן הפעילים הציתו כמה חדרים במבואה של מבנה הכנסייה עצמה, שם נשרפו חפצי אמונות, ספר קודש וציוד. שני אנשים נפצעו (צליינית בת 19 ועובד המתחם בן 79(במהלך הניסיונות לכבות את השרפה. בסופו של דבר, האש כובתה על ידי צוותי מכבי האש.
עלות הנזקים שנגרמו לכנסייה הוערכו במיליון אירו.
שבוע וחצי לאחר ההצתה, נפתחה הכנסייה שוב למבקרים, והגיעו אליה אלפי בני אדם, בהם גם ויליאם גרנט , סגן שגריר ארצות הברית בישראל.
באוגוסט 2015, ביקר נשיא מדינת ישראל, ראובן ריבלין במקום ופגש שם את ראשי הכנסייה בהם ראש המנזר הבנדקטיני בישראל, האב גרגורי קולינס, שגריר הוותיקן בישראל ונציגים מהשגרירות הגרמנית בישראל 6 .
חצי שנה לאחר מכן, בינואר 2016 פורסם כי על אף שפוליטיקאים רבים הבטיחו לראשי הכנסייה שהכנסייה תשופץ, טרם הועברו התקציבים לשיפוצה 7 .
רק קצת יותר משנה לאחר אותו פרסום, בפברואר 2017 ולאחר שהועברו לאנשי הכנסייה פיצוי בסך של כ-370 אלף אירו וכן לאחר שקיבלו תרומות מהציבור בסך של כ-900 אלף אירו שופצה הכנסייה. באירוע החניכה נכחו הנשיא ריבלין, שגריר גרמניה בישראל, קלמנס פון גצה, ראש העדה הדרוזית השייח' מוואפק טריף, והרב אלון גושן גוטשטיין  שלקח חלק בשיקום המבנה 8 .
בדצמבר 2017 הוחלט שעונשו של המצית, ינון ראובני יהיה כ-4 שנות מאסר וזאת חרף בקשות להקלה בעונש מצד עורך דינו של ראובני, איתמר בן גביר. מלבד עונש המאסר, הוחלט גם שעל ראובני יוטל עונש מאסר על תנאי למשך שנתיים ועליו ייהיה לשלם לכנסייה פיצוי בסך 50 אלף שקלים 9 .
