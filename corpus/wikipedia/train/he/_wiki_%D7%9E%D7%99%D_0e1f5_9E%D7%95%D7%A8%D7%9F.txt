מירב מורן  היא עיתונאית ישראלית המשמשת ככתבת לענייני תחבורה, נדל"ן ותכנון עירוני בעיתון "דה מרקר".
מירב מורן נולדה בקיבוץ געש כבת הצעירה מתוך ארבעה ילדים, לרמי מורן, ד"ר בתחום הבוטניקה, ולדליה מורן, אשת חינוך שניהלה לימים את ארכיון תנועת השומר הצעיר ומקימת ארכיון חיים הרצוג. אחותה היא השחקנית נטע מורן. בשנת 1970 נסעה עם משפחתה לשליחות בת 3 שנים מטעם הסוכנות היהודית ללימה בירת פרו.
בסוף שנות ה-80 שימשה ככתבת בעיתונים "חדשות" ו"על המשמר". בשנים 1990–1993 שימשה כדוברת חברת "ידע מחשבים", נציגת חברת אפל בישראל. בשנים 1994–1996 שימשה כדוברת משרד המדע בעת כהונתה של השרה שולמית אלוני.
בשנת 2000 החלה לשמש כעורכת המהדורה הדיגיטלית הראשונה של "עכבר העיר" בחברת IOL. ב-2002 מונתה לתפקיד עורכת עיתון "גלריה" באתר האינטרנט של "הארץ". בשנת 2006 החלה לשמש כעורכת המדור הפיננסי ומדור הדעות של העיתון "גלובס." בין השנים 2012–2017 שימשה כסגנית עורכת מוסף הנדל"ן של גלובס.
החל משנת 2017 משמשת מירב מורן ככתבת לענייני תחבורה, נדל"ן ותכנון עירוני בעיתון "דה מרקר".
למירב מורן תואר ראשון במדעי הרוח מאוניברסיטת תל אביב ותואר שני במדעי הארכיונאות מהאוניברסיטה העברית.
