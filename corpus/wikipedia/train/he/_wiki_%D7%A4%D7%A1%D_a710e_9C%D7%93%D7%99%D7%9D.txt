פסטיבל חיפה הבינלאומי להצגות ילדים הוא פסטיבל לתיאטרון ילדים, שייסדה מרים יחיל-וקס, ומתקיים בחיפה מדי שנה בימי חול המועד פסח.
הפסטיבל הראשון התקיים בשנת 1987 ביוזמת התיאטרון העירוני חיפה בשיתוף עם עירייה חיפה. נועם סמל, מנכ"ל התיאטרון, ומרדכי פרי, ראש מינהל החינוך התרבות והרווחה בעיריית חיפה ניהלו אותו 1 . הפסטיבל הראשון נמשך ארבעה ימים, וכלל 400 אירועים ופעילויות. 14 מההצגות הוצגו לראשונה בפסטיבל והתחרו על "פרס הפסטיבל" להצגת הילדים הטובה ביותר 2 .
הפסטיבל השני התקיים בשנת 1989 3 . הפסטיבל השני כלל 140 הצגות ואירועים. נשיאת הכבוד של הפסטיבל הייתה רעיית נשיא המדינה אופירה נבון 4 .
בשנת 2002, לאחר שכבר נפתח, בוטל הפסטיבל, בעקבות הפיגוע במסעדת מצה. שנה אחר כך היה הדו-קיום בין יהודים לערבים לנושא המרכזי של הפסטיבל 5 .
בשנת 2010, לציון מלאת 20 שנה לפסטיבל, עוצב מתחם הפסטיבל כולו כמסיבת יום הולדת.
בשנת 2011 הוקדש הפסטיבל ליצירותיה של הסופרת לאה גולדברג, במלאת 100 שנה להולדתה. מתחם הפסטיבל הפך אז ל"גן של לאה", ובו יכלו המבקרים להלך בין דמויות מתוך יצירותיה הבולטות ובין סצנות שיועלו על ידי שחקנים מתוך סיפוריה 6 .
בשנת 2020, עקב מגפת הקורונה בישראל, נדחה הפסטיבל, ונערך חצי שני אחר כך באופן מקוון 7 . למעלה מ-20 אלף איש צפו בהצגות, וניתן היה להצטרף ולצפות בהן עד נובמבר 2020. השידורים כללו גם ראיונות עם יוצרי ההצגות המובילות, ועם מנהלי הפסטיבל, וכך, ניתן היה לשמוע על הנעשה מאחורי הקלעים של הכנת הפסטיבל המיוחד הזה 8 .
בשנת 2021, אחרי שנת הקורונה, התקיים הפסטיבל כסדרו, תוך שהוא מעמיד מתחם מערך בדיקות קורונה מהירות לילדים מתחת לגיל 16 9 .
הפסטיבל נתמך כספית על ידי עיריית חיפה, משרד החינוך והתרבות, מפעל הפיס וקרן חיפה. במהלך השנים, הוא התמודד עם המשבר הכלכלי שעבר על תיאטרון האם שלו, תיאטרון חיפה, ובמסגרתו, אף קוצץ תקציב הפסטיבל 10 .
הפסטיבל נערך במתחם תיאטרון חיפה שבשכונת הדר הכרמל, בגן בנימין הסמוך לו, ובאתרים נוספים בעיר, המשתנים מדי שנה, וכוללים, את המדעטק ומוזיאון העיר חיפה.
התפיסה האמנותית של הפסטיבל היא הפיכת ההצגות המועלות באולמות, והאירועים שמחוץ להם, להפנינג לילדים 11 . הפסטיבל אורך כשלושה ימים, שבמהלכם מועלים עשרות הצגות ומופעים. תוכנית הפסטיבל כוללת באופן מסורתי הצגות המיועדות לילדים ממגזרים שונים בחברה. כך, נכללות בו הצגות המיועדות לציבור החרדי והצגות בשפה הערבית.
בין ההצגות המועלות בהופעות בכורה במסגרת האירוע, נערכת תחרות. מטרת התחרות היא פיתוח תחום הצגות הילדים בישראל, העלאת רמת מחזות הילדים בה, עידוד של הפקת מחזאות ישראלית מקורית וקירוב המודעות של הקהל הצעיר לתיאטרון 12 .
בצד תחרות ההצגות המקוריות, מתארחות במסגרת הפסטיבל עשרות הצגות, המועלות דרך שגרה בתיאטראות וקבוצות התיאטרון לילדים ונוער בישראל. בנוסף אליהן מתארחות בפסטיבל הצגות ילדים מחוץ לארץ.
במסגרת הפסטיבל, מתקיימים מופעי חוצות לציבור הרחב, ללא תשלום, המועלים על ידי קבוצות ותיאטראות שונים מישראל ומחו"ל, שהוזמנו לשם כך על ידי הנהלת הפסטיבל. כמו כן, נכללים בו מתחמי יצירה ופעילויות לילדים.
פסטיבל 2011
מופע אקרובטיקה בגן בנימין, פסטיבל 2011
מופע ליצני רחוב, פסטיבל 2011
