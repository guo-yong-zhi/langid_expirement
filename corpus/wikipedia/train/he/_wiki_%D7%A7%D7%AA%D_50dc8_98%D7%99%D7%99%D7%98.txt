קתרין טייט  היא שחקנית, סופרת וקומיקאית אנגלייה. היא זכתה בפרסים רבים על תוכנית המערכונים שלה "המופע של קתרין טייט", והייתה מועמדת לפרס אמי הבינלאומי ולשבעה פרסי באפט"א. בעקבות הצלחתה גילמה את דמותה של דונה נובל בסדרה "דוקטור הו".
טייט נולדה בבלומסברי שבלונדון וגדלה בברונסוויק סנטר. אמה, ג'וזפין, הייתה בעלת חנות פרחים. לדברי טייט היא ביססה את הדמות "מרגרט" מתוך "המופע של קתרין טייט" על האם.
היא לא הכירה את אביה שעזב את הבית בילדותה, וגדלה בסביבה נשית עם אמה, סבתה והסנדקים שלה. בילדותה סבלה טייט מהפרעה טורדנית-כפייתית שהתבטאה באסוציאציות מילוליות.
היא למדה בבית ספר הקתולי סיינט ג'וזף בשכונת הולברן ובבית ספר התיכון לבנות "נוטרדאם" שבסאות'וורק. כבר בגיל העשרה ידעה שהיא רוצה לפתח קריירה כשחקנית, ולכן נשלחה בגיל 16 ללמוד בבית הספר הקתולי הסלזיאני בשכונת בטרסי, שהיו בו התנאים הדרושים ללימודי משחק. היא עזבה את התיכון מבלי שעברה את בחינות הסיום. במשך ארבע שנים ניסתה להתקבל לבית הספר למשחק שבאוניברסיטת לונדון, והצליחה בפעם הרביעית. היא למדה שם שלוש שנים ועד גיל 26 התגוררה בהולברן ובבלומסברי. לפני כן התקבלה לבית הספר לתיאטרון "סילביה יאנג" אך עזבה אחרי שבוע.
הופעותיה הראשונות בטלוויזיה היו בסדרות דרמה כמו "The Bill" ו- "London's Burning". ב-1996 החלה להופיע כסטנדאפיסטית, והשתתפה בסדרות קומיות כגון "המופע של הארי היל", "Barking",  "That Peter Kay Thing" והיה לה תפקיד בסדרה "Men Behaving Badly". ב-1998 החלה לכתוב לתוכנית "Barking" ולככב בה. זו הייתה תוכנית מערכונים ששודרה מאוחר בלילה בערוץ 4. בין האורחים בתוכנית היו השחקנים, שאז עדיין לא היו ידועים, כגון דייוויד ואליאמס, פיטר קיי ומקנזי קרוק.
אחר כך בשנת 2000 השתתפה במופע "New Bits" של הקומיקאי לי מק בפסטיבל הקולנוע של אדינובורו. ב-2001 חזרה והופיעה בפסטיבל בתוכנית יחיד משלה. בהמשך הופיעה בתוכנית המערכונים "Big Train" ובסדרה הקומית "Attention Scum". בעקבות תשומת הלב שמשכה באדינבורו היא קיבלה תפקיד בסיטקום "Wild West" לצידה של דון פרנץ'.
בתיאטרון הופיעה טייט עם "הלהקה השייקספירית המלכותית" ובתיאטרון הלאומי. במחזה "משרתם של שני אדונים" שיחקה בתפקיד סמרלדינה, ותפקיד נוסף היה לה במחזה של ויליאם קונגריב "דרכו של עולם".
ג'פרי פרקינס מה-BBC עודד אותה לפתח רעיונות לדמויות משלה, ובמיוחד את הדמות של הנערה לורן אלישה משיקה קופר , צ'אבית גסת-רוח בת 16. ב-2004 קיבלה תוכנית משלה "המופע של קתרין טייט" שהופקה על ידי פרקינס, ושודרה בערוץ BBC Two. את המערכונים לתוכנית כתבה בשיתוף פעולה עם דרן ליטן  והסדרה שודרה במשך שלוש עונות. הדמויות המפורסמות בסדרה הן לורן קופר בת העשרה, הסבתא הקוקנית ג'ואני "נאן" טיילר והג'ורדית הטרחנית והמתרימה לענייני צדקה אזוטריים ג'ורג'י. את ההשראה לדמות הסבתא נאן קיבלה מביקוריה בבתי זקנים כשלמדה בבית ספר למשחק. על משחקה בעונה הראשונה של התוכנית זכתה ב"פרס הקומדיה הבריטית" כשחקנית החדשה הטובה ביותר. בעקבות הצלחת הסדרה הופיעה טייט בתוכנית הצדקה "קומיק ריליף" בדמות לורן יחד עם חבר להקת הבנים מקפליי.
בנובמבר 2005 השתתפה במערכון בתוכנית "ילדים נזקקים" תוכנית צדקה שנתית של ה-BBC. המערכון היה שילוב של אופרת הסבון "איסטאנדרס" ו"המופע של קתרין טייט", ובו הופיעו דמויות ידועות מ"איסטאנדרס" וקתרין בדמות לורן. היא גילמה את הדמות גם בתוכנית ה-77 של "Royal Variety Performance", בהופעה זו פנתה אל המלכה אליזבת שישבה בתא המלכותי באמרות הכנף של הדמות "?Am I bovvered?" . 1  על העונה השנייה של הסדרה זכתה טייט ב"פרס הקומדיה הבריטית" לשחקנית הקומית הטובה ביותר. בסוף 2005 הופיעה טייט בסדרת הדרמה "הצוואה" על פי הרומן "בית קדרות" מאת הסופר צ'ארלס דיקנס.
ב-2005 חזרה טייט להופיע על במת התיאטרון לראשונה מאז הופעותיה עם ה"רויאל שייקספיר קומפני", בהפקה מחודשת של המחזה "Some Girl" לצידם של שרה פאוול, לזלי מנוויל, ספרון בורוז וכוכב הסדרה "חברים" דייוויד שווימר.
העונה השלישית של "המופע של קתרין טייט" שודרה בשנת 2006 וזכתה בפרס "National Television Award" כקומדיה הפופולרית ביותר של השנה. לאמרת הכנף של הדמות לורן קופר "bovvered"  הייתה השפעה רבה על התרבות הפופולרית, וכונתה "מילת השנה", והוכנסה ל"מילון אוקספורד". 2 
ב-2006 גילמה טייט את הדמות של דונה נובל בפרק ספיישל חג המולד של סדרת המדע בדיוני "דוקטור הו". בפרק "הכלה הנמלטת" היא מגלמת דמות של אישה בלבוש כלה שמופיעה לפתע בטארדיס החללית של הדוקטור. עוד ב-2006 השתתפה בשלושה סרטי קולנוע "שאלת הפתיחה", "שישים ושש" ו"ניחוח של סקס". מאוחר יותר הופיעה בתפקיד הראשי בסרט "Mrs. Ratcliffe's Revolution" ובסרט "אהבה וצרות אחרות". ב-2007 שיחקה בעיבוד טלוויזיוני לרומן "The Bad Mother's Handbook" יחד עם אן ריד.
למרות שהיו שמועות שהעונה השלישית של "המופע של קתרין טייט" תהיה העונה האחרונה, גם טייט וגם ב-BBC לא שללו אפשרות שיצולמו פרקים נוספים בסדרה. בחג המולד של 2007 שודר פרק ספיישל שגרר ביקורת על כמות הקללות שבו, ועל כך שמשפחה קתולית מצפון אירלנד  תוארה כאוהדת טרוריסטים. במשך השנים הייתה טייט מועמדת ארבע פעמים לפרס באפטה על תפקידה בתוכנית ובכללם פרס על "ההופעה הקומית הטובה ביותר".
ב-2008 חזרה טייט ל"דוקטור הו" ולתפקידה כדונה נובל, הפעם כמלווה של הדוקטור העשירי  לאורך העונה הרביעית של הסדרה המחודשת. שידור הסדרה בהפקת ראסל טי דייוויס החל ב-5 באפריל ונמשכה 13 שבועות. בטקס הפרסים "TV Quick Awards", הצביעו עבור טייט כשחקנית הטובה ביותר בתפקיד המלווה של הדוקטור. היא שבה וגילמה את דונה נובל בספיישל בן שני החלקים, "קץ הזמן", ששודר בחג המולד של שנת 2009.
ב-2008 כיכבה במחזה "Under The Blue Sky" מאת דייוויד אלדריג' בתיאטרון "הדוכס מיורק" בלונדון בו גילמה דמות של מורה למתמטיקה מופקרת. ב-2009 יצרה פרק אחד שהוא ספין אוף מתוכנית המערכונים שלה, שהדמות היחידה בתוכנית הייתה "נאן". נאן גילמה את דמותו של סקרוג', בגילומו של דייוויד טננט, הפוגש שלוש רוחות רפאים.
ב-2010 הופיעה טייט בסרט "מסעות גוליבר" בתפקיד המלכה איזבל של ליליפוט. ב-2011 שוב הופיעה על הבמה במחזה "מהומה רבה על לא דבר" בתיאטרון וינדהמ'ס . על תפקידה במחזה כביאטריס, זכתה לפרס ברודוויי וורלד  כשחקנית ראשית הטובה ביותר.
בעונה השביעית של הסדרה "המשרד" היא הופיעה בפרק הסיום כשחקנית אורחת בתפקיד נלי ברטרם. היא חזרה לגלם את אותו תפקיד גם בעונה השמינית והתשיעית של הסדרה.
ב-2013 כיכבה טייט בקומדיית המצבים של ה-BBC "עושים בית ספר" לצידם של דייוויד ואליאמס ופיליפ גלניסטר. 3 
בן זוגה לשעבר של טייט היה מנהל הבמה טוויג קלארק. לשניים יש בת אחת משותפת, ארין, שנולדה בינואר 2003. המשפחה גרה בריצ'מונד שעל התמזה. בני הזוג נפרדו בקיץ 2011.
מאז אוגוסט 2006 טייט תומכת בארגון הצדקה "Laura Crane Youth Cancer Trust". ב-2011 השתתפה בלוח השנה של הארגון.
היא סבלה מדיכאון לאחר לידה ממנו התאוששה רק אחרי צילומי העונה השנייה של "המופע של קתרין טייט". מדי פעם היא סובלת גם מהתקפי חרדה. 4 
גם יוצרת ותסריטאית
