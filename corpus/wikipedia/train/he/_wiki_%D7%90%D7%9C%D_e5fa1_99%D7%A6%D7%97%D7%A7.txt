רבי אליעזר 1  הגדול בן יצחק  היה מגדולי חכמי אשכנז בתחילת המאה ה-11.
היה בן למשפחת רבנים מיוחסת 3 . אבי סבו היה רבי אבון הגדול ממגנצא, ואחיו של סבו היה רבי שמעון ממגנצא. התייתם בצעירותו וגדל בבית קרובו, רבי שמעון ממגנצא, מגדולי החכמים בדורו. כן למד אצל רבנו גרשום מאור הגולה, וראה בו כנראה את רבו המובהק 4 . מקובל כי היה תלמידו של רבינו יהודה בן מאיר הכהן, אך לדעת אברהם גרוסמן סביר יותר שהיה חברו או תלמיד חבר שלו 5 .
עמד בראש הישיבה במגנצא יחד עם חברו רבי יעקב בן יקר, רבו של רש"י. על תלמידיו נמנו רבי יצחק בן יהודה ורבי יצחק הלוי, גם הם רבותיו של רש"י. רש"י עצמו מביא מדבריו בפירושו למקרא ולתלמוד 6 ,, אך נראה שלא למד אצלו 7 . תלמידים אחרים שלו הם כנראה ר' יצחק בן מנחם , ואפשר שגם ר' משולם בן משה ממגנצא למד אצלו 8 .
בדור של תלמידי תלמידיו ניתנו לו התארים "הגדול" 9  ו"הגאון" 10 .
רבי מנחם די לונזאנו 11  ייחס לו את החיבור "ארחות חיים", הנקרא גם "צוואת ר' אליעזר הגדול", ועמו הסכימו כמה מראשוני חכמת ישראל. יש שייחסו ספר זה לתנא ר' אליעזר הגדול, אך לדעת גרשם שלום וישעיהו תשבי לספר זה יש זיקה גדולה לספר הזוהר, ומכאן שייחוסו לר' אליעזר הגדול הוא מוטעה 12 .
שמחה אסף פרסם קטעים מפירושו למסכת חולין.
נכדו הוא רבי קלונימוס בן יצחק הזקן, מחכמי אשכנז בסוף המאה ה-11, אביו של רבי שמואל החסיד, אביהם של רבי אברהם ראש ישיבת שפייר ורבי יהודה החסיד.
