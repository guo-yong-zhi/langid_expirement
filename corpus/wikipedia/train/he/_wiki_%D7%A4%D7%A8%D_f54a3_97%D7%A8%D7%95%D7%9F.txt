פרדי מת: הסיוט האחרון  הוא סרט אימה אמריקאי משנת 1991 אשר נכתב על ידי מייקל דה-לוקה, על פי דמויות מאת וס קרייבן, על פי סיפור מאת רייצ'ל טאלאליי, אשר ביימה את הסרט. סרט זה הוא השישי בסדרת סרטי "סיוט ברחוב אלם".
בסרט מככבים ליסה זיין, שון גרינבלט, לזלי דין, יפת קוטו ורוברט אנגלונד כפרדי קרוגר. הסרט כולל הופעות קמאו של ג'וני דפ, רוזאן בר, טום ארנולד ואליס קופר. את שיר הנושא של הסרט מבצע איגי פופ.
סרט זה הוא סרט התלת מימד הראשון של חברת New Line Cinema.
בשנת 1999 1 , כעשר שנים לאחר אירועי הסרט הקודם, פרדי קרוגר  הצליח להרוג בשנתם כמעט את כל בני-הנוער שבעיר ספרינגווד, אוהיו. הנער השורד האחרון  מתעמת עם פרדי בחלומו. פרדי משליך אותו מעבר לגבולות העיר ספרינגווד, ומתגלה כי הם מהווים מחסום, אשר פרדי איננו יכול לחצות אותו בעצמו. לאחר שחצה את גבולות העיר, הנער נופל לקרקע וחובט את ראשו על אבן. הוא מאבד את זיכרונו, איננו יודע מי הוא או למה הוא בורח מספרינגווד. שמו האמיתי של הנער מעולם לא מתגלה, ומעתה ואילך יתר הדמויות מתייחסות אליו בשם הפיקטיבי ג'ון דו.
בינתיים, בבית מחסה לבני-נוער במצוקה מוחזקים שלושה שמנסים לברוח: קרלוס  - אשר עבר התעללות פיזית מצד אימו, שהותירה אותו בעל מוגבלות שמיעה, ספנסר  - בן-עשירים שמעשן סמים וטרייסי  - אשר נאנסה על ידי אביה. אל בית המחסה הזה מצטרף ג'ון, לאחר שנעצר על ידי המשטרה, ואשר מופנה לטיפולה של ד"ר מגי בורוז . מגי מוצאת עניין בכתבה שנגזרה מהעיתון המקומי של ספרינגווד, אשר נמצאה בכיס מכנסיו של ג'ון. בניסיון לרפא את מחלת השכחה שלו, היא מחליטה לקחת אותו אל ספרינגווד על מנת לרענן את זיכרונו. טרייסי, קרלוס, וספנסר מתגנבים אל תוך הוואן שמגי וג'ון לוקחים, אך מתגלים בסופו של דבר.
מגי מחליטה לחקור בעיר אודות עברו של ג'ון, בעוד היא מורה לטרייסי, ספנסר, וקרלוס לקחת את הוואן ולחזור מיד לבית המחסה. השלושה לא מצליחים למצוא את דרכם מחוץ לעיר, ומחליטים להישאר ללון בבית נטוש בקרבת מקום, שמתגלה להיות בית מספר 1428 ברחוב אלם . מגי וג'ון מבקרים בבית יתומים מקומי, ומוצאים שם תיעוד תחת השם ק' קרוגר - דבר הגורם לג'ון לחשוב כי פרדי הוא אביו הביולוגי, וזו הסיבה שהוא עדיין בחיים. בינתיים, ברחוב אלם, קרלוס נרדם ונרצח בחלומו על ידי פרדי. מגי וג'ון מגיעים למקום, ומעירים את טרייסי, אך לא מצליחים להעיר את ספנסר, שנמצא תחת השפעת סמים. ג'ון וטרייסי לא מצליחים להציל את ספנסר, אשר נרצח על ידי פרדי. טרייסי מתעוררת, ויחד עם מגי מנסה להעיר את ג'ון - אך ללא הצלחה. השתיים מחליטות לקחת אותו בחזרה אל בית המחסה, אך עוד בדרכם חזרה - פרדי הורג את ג'ון בחלומו, לא לפני שהוא מגלה לו כי ק' זה לא בנו, אלא ביתו. בעודו מת בידיה של מגי, ג'ון חושף בפניה את המידע הזה. טרייסי ומגי חוזרות אל בית המחסה, ומופתעות לגלות כי אף אחד שם לא זוכר את ג'ון, ספנסר או קרלוס, למעט דוק , שמסביר זאת בכך שהוא יודע לשלוט בחלומותיו. באמצע הלילה, מגי מגיעה לבית הוריה ומוצאת שם מסמכי אימוץ, המאשרים את דבריו של ג'ון, ועל פיהם - שמה האמיתי הוא קתרין קרוגר, והיא בתו הביולוגית של פרדי.
דוק מגלה כי מקור כוחותיו העל-טבעיים של פרדי הוא "השדים של החלומות", אשר ללא הרף מחזירים אותו לחיים, אולם הוא יכול למות אילו יוציאו אותו מתוך עולם החלומות אל העולם האמיתי. מגי מחליטה שהיא זו שתכנס אל מוחו של פרדי, על מנת למשוך אותו אל העולם האמיתי. כאשר היא מגיעה אל עולם החלומות, היא מרכיבה זוג משקפי תלת מימד 2 , ונכנסת אל תוך מוחו של פרדי.
שם, מגי מגלה כי פרדי הנער היה קורבן להתעללות מצד אביו המאמץ , ולהקנטות מצד חבריו לכיתה, שגרמו לו לפגוע בעצמו פגיעה עצמית וכן לרצוח את אשתו לורטה . מגי מגלה כי פרדי קיבל את הכוח להיות בן אלמוות מן השדים בזמן שנשרף למוות על ידי ההורים של ילדי רחוב אלם. לאחר מאבק, מגי מצליחה למשוך את פרדי אל העולם האמיתי.
מגי ופרדי נאבקים זו מול זה בקרב פנים אל פנים, כאשר דוק וטרייסי מעבירים לידיה כלי נשק שונים, אשר הוחרמו מבני הנוער שבמקלט. לבסוף, מגי מצליחה להעיף מידו של פרדי את כפפת הלהבים שלו. היא חובשת אותה לידיה, מתקרבת אליו ודוקרת אותו בבטנו. טרייסי משליכה לעברה מטען צינור, אותו מגי מדליקה ונועצת בחזהו של פרדי. היא מאחלת לו "יום אב שמח", מנשקת אותו ואז בורחת מן הפיצוץ הממשמש ובא. פרדי מתפוצץ, ושלושת השדים של החלומות יוצאים מגופו ונופלים מתים. מגי מחייכת לעברם של טרייסי ודוק, תוך שהיא אומרת להם: "פרדי... מת" .
סצנת החלום האחרון שבסרט צולמה והוקרנה בבתי הקולנוע בתלת־ממד, כאשר הטכנולוגיה משולבת בעלילת הסרט: מגי מקבלת לידיה משקפי תלת־ממד והסבר מפי אחת הדמויות כי עליה להרכיב את המשקפיים בחלומה, ואילו הצופים, בבואם לבתי הקולנוע, הונחו לשים גם הם על עיניהם משקפי תלת-ממד, באותו הזמן שהדמות שעל המסך עושה זאת.
הסרט קיבל ביקורות שליליות באופן כללי ולציון 19% באתר ריכוז הביקורות Rotten Tomatoes, מתוך 27 ביקורות 3 .
