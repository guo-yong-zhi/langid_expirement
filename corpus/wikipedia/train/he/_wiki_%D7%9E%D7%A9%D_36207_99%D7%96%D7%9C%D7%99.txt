משפחת ויזלי  היא משפחת קוסמים בדיונית המופיעה בסדרת הספרים הארי פוטר שכתבה הסופרת ג'יי קיי רולינג ובסדרת הסרטים המבוססת עליה. היא מתוארת כמשפחה טהורת דם, המוצגת כבר בספר הראשון. ההורים במשפחה הם מולי וארתור ויזלי, ולהם שבעה ילדים: ביל, צ'ארלי, פרסי, פרד, ג'ורג', רון וג'יני. סימן ההיכר הבולט ביותר של משפחת ויזלי הוא צבע השער הג'ינג'י שלהם, בנוסף להיותם עניים מאוד. המשפחה תומכת במסדר עוף החול ומתנגדת למטרותיו של וולדמורט, מה שהופך אותה ל"בוגדת דם" בעיני עוזרי וולדמורט המכונים "אוכלי מוות". כל ילדי המשפחה למדו בבית גריפינדור שבהוגוורטס .
המשפחה מתגוררת בבית בשם "המחילה", השוכן בסמוך לכפר הבדיוני "אוטרי סנט קצ'פול". ביתם של הוויזלים הוא המקום השני האהוב ביותר על הארי פוטר, המאמין כי הוא מוחזק בצורתו החריגה באמצעות קסמים. חצר המחילה היא בית גידול עבור להקת נומים 1 , ופעם בכמה ימים נאלצים בני המשפחה לפנותם מהחצר. בנוסף, בעליית הגג של המחילה גדל רול, שהוא מעין מפלצת קטנה.
אחד החפצים החשובים ביותר במחילה הוא שעון האורלוגין המשפחתי. בשעון זה יש מחוגים עבור כל אחד מבני המשפחה, והוא לא מראה את השעה, אלא את מצבם ומיקומם של בני המשפחה השונים. לאחר שוולדמורט חזר לפעול בגלוי בתחילת הספר השישי, השעון הראה כי כל בני המשפחה מצויים בסכנת חיים.
