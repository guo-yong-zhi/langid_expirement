בואה פורטו-ריקני  הוא מין של נחש ממשפחת החנקיים הנפוץ רק על האי פוארטו ריקו. נחש זה הוא מסוג "Epicrates" המכונה בואה קשת, בתוך סוג זה כלולים גם המינים בואת הקשת ובואה קובני.
הבואה הפורטו-ריקני הוא נחש דק החי על האדמה ברוב הזמן, אך מסוגל לטפס גם על עצים. אורכו נע בין 1.8-2.7 מ', אך ידועים פרטים שהגיעו לאורך גדול יותר. צבעו חום כהה.
הוא ניזון מיונקים קטנים, עטלפים, ציפורים ולטאות. 
בפוארטו ריקו הוא נפוץ יותר באזור הקרסט שבצפון מערב המדינה. מאחר שאזור זה עשיר במערות, לבואה יש הזדמנות שם לתפוס עטלפים. הוא עושה זאת על ידי כך שהוא נתלה בפתח המערה וכאשר עטלף עובר הוא תופס אותו בשיניו ולאחר מכן חונק אותו.
הנקבה משריצה 23-26 נחשים קטנים חיים. לא נערכו אף פעם תצפיות על האכילה של הנחשים הצעירים ולכן לא מחזיקים ומגדלים נחשים צעירים בשבי.
