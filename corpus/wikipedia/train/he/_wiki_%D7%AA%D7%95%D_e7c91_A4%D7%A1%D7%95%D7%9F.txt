תומסון ותומפסון  הם דמויות מרכזיות בסדרת הקומיקס הבלגית הרפתקאותיו של טינטין מאת הרז'ה. אף על פי ששמות המשפחה השונים שלהם מעידים על כך שאינם תאומים, השניים נראים זהים כמעט לגמרי ונמצאים ביחד רוב הזמן. במקצועם השניים הם בלשים, אך השלומיאליות הרבה המאפיינת אותם גורמת לכך שבדרך כלל הם נכשלים במשימתם. הם מהווים אתנחתא קומית לאורך הסדרה, בהומור מגוון הנע בין סלפסטיק למשחקי מילים. שמם הפרטי אינו ידוע.
תומסון ותומפסון נראים זהים כמעט לחלוטין, וההבדל היחיד במראם הוא בצורת השפם: שפמו של תומפסון שטוח, ואילו שפמו של תומסון מעוגל מעט כלפי מעלה, בדומה לשפם כידון.
השניים לובשים כמעט תמיד חליפות שחורות וחובשים כובעי באולר, אך כאשר הם מגיעים למדינה זרה הם בדרך כלל מנסים להסוות את עצמם בתלבושת מקומית - ולבסוף בוחרים בתלבושת פולקלוריסטית בולטת ומגוחכת. 1  בדרך כלל הם נושאים מקלות הליכה, כאביזר אופנה ולא כאמצעי עזר.
תומסון ותומפסון דומים מאוד באופיים ולא ניכרים הבדלים בולטים. הם נוטים להיות נאיביים, מטופשים, צרי אופקים ופחדנים, ועם זאת מלאי ביטחון עצמי ויהירים. למרות זאת, לעיתים רחוקות הם מפגינים תושייה מהירה ואפילו ערמומיות. הם חברים נאמנים וטובי לב, ומנסים לעזור לטינטין כשהוא נקלע לצרה.
מערכת היחסים ביניהם חמה וידידותית. הם גרים באותו בית, נמצאים כמעט תמיד ביחד ודומים מאוד בהלך המחשבה ובדעות. לעיתים רחוקות הם רבים, לרוב על דברים קטנים וילדותיים, אך היחסים חוזרים במהירות להיות ידידותיים.
במקצועם תומסון ותומפסון הם בלשים משטרתיים. בדרך כלל הם מפרשים את הממצאים בצורה שגויה, ובשל עקשנותם ויהירותם מסרבים לקבל הסברים אחרים, עוקבים אחר כיוון חקירה שגוי ונכשלים. למרות זאת, הם מופקדים תמיד על תעלומות חשובות ורגישות ביותר. לעיתים הם מגיעים למסקנה שטינטין הוא הפושע, מנסים לעצור אותו וכך מפריעים לו בפתירת התעלומה, ולבסוף מקבלים את הקרדיט על פתירתה. גם כאשר הם מגיעים להישגים, זה קורה בטעות: למשל, בספר האי השחור הם זוכים בתחרות אווירובטיקה לאחר שעלו בטעות למטוס ושכחו לחגור. 2 
ההומור שבו השתמש הרז'ה על ידי דמותם של תומסון ותומפסון מגוון מאוד.
הסלפסטיק נפוץ מאוד בהרפתקאותיהם לאורך הסדרה. תומסון ותומפסון נוהגים להתנגש באנשים ובחפצים, להחליק במדרגות, ליפול, להיחבט ולהיקלע למקום הלא נכון בדיוק בזמן הלא נכון.
הם יוצרים גם משחקי מילים רבים כאשר הם מדברים באופן משובש, ובמיוחד משום שהם נוהגים לתקן זה את דבריו של זה או לחזור עליהם, כשהם מוסיפים בתחילת המשפט "ליתר דיוק". לעיתים קרובות הם חוזרים על הדברים בצורה שגויה ומשבשים את המשפט כך שנוצר משפט הפוך לחלוטין. הביטוי "ליתר דיוק" נאמר על ידם לאורך הסדרה למעלה מ-60 פעמים. 3 
הרז'ה השתמש בדמותם גם כדי להעביר מסרים על ידי סאטירה. למשל, התלבושות הפולקלוריות והמגוחכות שלבשו תומסון ותומפסון כששהו בארצות שונות, מתוך רצון להשתלב בסביבה הזרה להם, נועדו כנראה להעביר מסר נגד דעות קדומות. 4 
הרז'ה שאב כנראה השראה מדמותם של אביו ודודו, שהיו תאומים זהים. שניהם התלבשו באופן דומה וגידלו שפמים, ואף נהגו לתקן זה את דבריו של זה בדומה לתומסון ותומפסון. 3  למרות זאת, הוא אמר שלא חשב עליהם באופן מודע כשיצר את התומפסונים. 5  6 
ייתכן שעיצוב הדמויות התבסס גם על דמות הנווד של צ'ארלי צ'פלין, שדומה לתומפסונים בלבוש ובהתנהגות, או על הצמד הקומי לורל והרדי, שסגנון ההומור שלהם, הלבוש וההבעות מזכירים את תומסון ותומפסון. 5  4 
בשנת 1930 צייר הרז'ה בקומיקס Quick &Fluqke שאייר דמות שוטר דומה מאוד לתומסון ותומפסון, מעין גרסה מוקדמת שלהם. 4 
תומסון ותומפסון הם הדמויות בעלות ההופעות הרבות ביותר בהרפתקאותיו של טינטין, חוץ מטינטין עצמו וכלבו שלגי. הם הדמויות המשניות הראשונות שהופיעו בסדרה, והופיעו בעשרים ספרים מתוך עשרים וארבעה.
הם הופיעו לראשונה בסדרה בספר הסיגרים של פרעה, בו הכירו את טינטין לראשונה בתור חשוד בהברחת סמים, אך לאחר שהתברר שהוא אינו הפושע הם הפכו לידידיו. 6  לאחר מכן הופיעו בהלוטוס הכחול, האוזן השבורה והאי השחור, אך עדיין היו חסרי שם. רק בשרביטו של אוטוקר טינטין מציג אותם לראשונה בשמותיהם, בפני פרופסור אלמביק. 7  בהמשך הופיעו בכל הספרים מלבד טינטין בטיבט וטיסה 714 לסידני.
בנוסף, בשנת 1943 פורסמה סדרת קומיקס בשם "תומסון ותומפסון הבלשים", שנכתבה על ידי פול קינט ואוירה על ידי הרז'ה. הסדרה עסקה בהרפתקאותיהם של הבלשים, ללא שאר הדמויות מסדרת טינטין.
תומסון ותומפסון הופיעו גם בסצנת קרוסאובר בספר אסטריקס בבלגיה כלוחמים בלגים, בתור מחווה מיוצרי אסטריקס להרז'ה.
להקת הפופ הבריטית Thompson Twins נקראה על שמם של תומסון ותומפסון.
