ארז קמיניץ  הוא משפטן ישראלי. בין השנים 2013–2021 שימש כמשנה ליועץ המשפטי לממשלה לענייני המשפט האזרחי.
ארז קמיניץ נולד בשנת 1970 לאהרון וחוה קמיניץ וגדל בחולון. למד לתואר ראשון במשפטים באוניברסיטת תל אביב ולאחר מכן לתואר שני במשפטים באוניברסיטה העברית אותו סיים בהצטיינות. לאחר סיום לימודיו עבד שלוש שנים במשרד עורכי דין פרטי.
בשנת 2001 הצטרף למחלקת ייעוץ וחקיקה  במשרד המשפטים. הוא ריכז את טיפול המחלקה, הן בייעוץ למשרדי הממשלה והן בהליכי חקיקה, במספר נושאים, ובהם דיני קניין, דיני ירושה, דיני נאמנות, דיני התיישנות ודיני התכנון והבנייה. בהמשך אף מונה לראש אשכול נדל"ן 1 . במקביל שימש חבר בוועדות הקודיפיקציה של חוק ההתיישנות וחוק הירושה 1 .
באוקטובר 2013 אישרה הממשלה את מינויו של קמיניץ למשנה ליועץ המשפטי לממשלה לעניינים אזרחיים לאחר שוועדת איתור ממשלתית המליצה פה אחד על מינויו 1  2 . ביוני 2014 הוציא קמיניץ הנחיה לפיה לראש רשות מושעה אסור להתערב בשום צורה בניהול הרשות 3 . במאי 2015 הורה למזכיר הממשלה אביחי מנדלבליט לצרף לקבינט הדיור את השר להגנת הסביבה 4 . בנובמבר 2015 ביטל את הנחיית המועצה הארצית לתכנון ולבנייה לוועדות המקומיות לחשב זכויות הבנייה בפרויקטי הריסה ובנייה במסגרת תמ"א 38 על פי הפרשנות המרחיבה, וקבע כי המצב החוקי הנוכחי מחייב פרשנות מצמצמת 5 .
בשנת 2016 עמד בראשות ועדה לקביעת דרכי התמודדות עם תופעת הבנייה הבלתי חוקית 6 . כהמשך לכך, בתחילת שנת 2017 יזם תיקון חקיקה להחמרת הענישה על עבירות תכנון ובניה, שנקרא על שמו "חוק קמיניץ" 7 . במהלך שנת 2017 הועברה לקמיניץ האחריות על תחום המקרקעין ביהודה ושומרון, תחום שהיה עד אז באחריות המשנה דינה זילבר 8 .
קמיניץ צוין ברשימת "100 המשפיעים בישראל" לשנת 2017 של העיתון "TheMarker" במקום 44 9  10 .
מרצה בכנס השנתי של לשכת עורכי הדין 11  ומשתתף כמרצה אורח ב"קליניקת ייעוץ וחקיקה" של אוניברסיטת בר-אילן 12 .
בסוף אוקטובר 2021 סיים קמיניץ את תפקידו בייעוץ המשפטי לממשלה.
קמיניץ מתגורר במודיעין-מכבים-רעות, נשוי לדלית זמיר, היועצת המשפטית של רשות החברות הממשלתית, ואב לשלושה.
