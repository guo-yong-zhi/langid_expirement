תחנת הרכבת חוצות המפרץ היא תחנת נוסעים של רכבת ישראל המשרתת את אזור חיפה והקריות, ובעיקר את אזור התעשייה במפרץ חיפה. כמו כן, בסמוך לתחנה נמצאים בתי מלאכה ומשרדים של רכבת ישראל. התחנה נמצאת על מסילת החוף של רכבת ישראל, בצמוד למרכז הקניות חוצות המפרץ, מתחם החנויות הפתוח הגדול בישראל, ובקרבת נמל התעופה חיפה, בית הספר הטכני של חיל האוויר ובתי הזיקוק בחיפה.
ההסכם להקמת התחנה נחתם בשנת 1998 בין רכבת ישראל ויזמי מרכז הקניות חוצות המפרץ, יולי עופר וחברת אשטרום. התחנה הוקמה על שטח של 4 דונם שבבעלותם, בעלות של 6.5 מיליון שקל, ובמימון מלא של היזמים. 1  בנוסף, מימנו הקמת גשר להולכי רגל שמתחבר למתחם. 2  זו הייתה התחנה השנייה שהוקמה בשיטה זו . 3  התחנה החלה בפעילותה ב-13 באוקטובר 2001 ונפתחה בטקס רשמי שלושה ימים לאחר מכן. 4  
בעבר שירתה את האזור תחנת הרכבת קישון, שהייתה רק נקודת עצירה . תחנת הרכבת קישון בוטלה בעקבות פתיחת תחנת הרכבת חוצות המפרץ בשל הקרבה ביניהן .
ב-16 ביולי 2006, בעיצומה של מלחמת לבנון השנייה, שותקה תנועת הרכבות לתחנה לאחר שטיל קטיושה פגע במוסכי הרכבת בחיפה והרג שמונה מעובדי רכבת ישראל. ב-14 באוגוסט , חודשה תנועת הרכבות לתחנה.
מסילה כפולה עוברת בתחנה - מסילה מזרחית  לרכבות דרומה ומסילה מערבית  לרכבות צפונה.
בתחנה שני רציפי צד המחוברים ביניהם במעבר תת-קרקעי. כניסה לתחנה ויציאה ממנה אפשריות רק דרך אולם הנוסעים הצמוד לרציף 1.
העיצוב החיצוני של התחנה דומה מאוד למרכז הקניות הסמוך . הדמיון נובע מהעובדה שבעלי השליטה במרכז הקניות הם שמימנו את הקמת התחנה.
ברוב שעות היום יש שלוש רכבות בשעה לכל כיוון, מתוכן שתי רכבות ממשיכות לתל אביב ואחת מסיימת את נסיעתה בתחנת חיפה – חוף הכרמל.
