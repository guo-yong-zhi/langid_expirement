יחידת נחשון היא הזרוע המבצעית של שירות בתי הסוהר.  
היחידה הוקמה בשנת 1973 על ידי צבי גבעתי, ונקראה יחידת אב"מ . בשנת 1993 שונה שמה ליחידת "נחשון" על שם נחשון בן עמינדב, שקפץ ראשון לים סוף וסחף אחריו את כל העם. אופי משימות היחידה ותפקידיה מחייב את המפקדים והלוחמים לכשירות מבצעית גבוהה, מקצועיות, גיבוש ומשמעת עצמית.
יחידת נחשון משמשת כיחידה מרכזית לליווי אסירים, ככוח אבטחה וכוח התערבות של שירות בתי הסוהר, ועוסקת בשמירת הביטחון והסדר במתקני השב"ס. תפקידיה כוללים ביצוע ליווי אסירים או עצירים בין מתקני הכליאה של שב"ס, משטרת ישראל, צה"ל והשב"כ, וכן התערבות באירועים חריגים בבתי סוהר, לצורך השלטת סדר וביטחון. היא מסייעת בביצוע חיפושים רחבי היקף בבתי הסוהר לאיתור אמל"ח, סמים, טלפונים סלולריים וכיוצא באלו.
בנוסף, עוסקת היחידה באבטחת אנשי סגל מאוימים ובני משפחותיהם, בהבאת אסירים מחו"ל על פי הסכמי הסגרה, בליווי אסירים ועצירים לבתי המשפט, כולל אבטחתם באולמות הדיונים, וכן בליווי מיוחד של אסירים מסוכנים לביקורי בית ולטיפולים רפואיים.
היחידה כפופה לשרות בתי הסוהר ומחולקת לשלושה גדודים בפריסה ארצית. הגדודים פועלים תחת פיקודו והנחייתו של מטה היחידה, הממוקם במפקדת היחידה ברמלה.
היחידה מונה כ-970 לוחמים בשירות קבע. הם בוגרי היחידות הקרביות בצה"ל, מג"ב ומ"י, בעלי רובאי 05 ומעלה. ובעלי כשירות מבצעית גבוהה.
הלוחמים שגויסו ליחידה עוברים קורס סוהרי ביטחון, ואחריו קורס לוחמים ייעודי שנמשך חמישה שבועות בפיקודו של קצין הדרכה ובהדרכת מדריכים מבצעיים מתוך היחידה. סיום הקורס הוא תנאי לקבלת הלוחמים ליחידה בתפקיד לוחם. רמת האינטנסיביות בקורס גבוהה. כלולים בו אימוני גוף, קרב מגע ואגרסיביות, נשק ארוך, נשק קצר ותרגולים טקטיים המדמים מצבי חירום. כל זאת על פי תוכנית יחידת נחשון. 
מעבר להכשרתם הבסיסית, נדרשים הלוחמים להיות זמינים להקפצות במשך כל שעות היממה.
