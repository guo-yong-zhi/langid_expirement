רבי יוסי בן דורמסקית 1 , רבי יוסי בן דורמסקה 2  או רבי יוסי איש דורמסקית 3  היה תנא בדור השלישי לחכמי המשנה, תלמידו של רבי אליעזר בן הורקנוס ובר פלוגתא של רבי יהודה. המאמרים המיוחסים לרבי יוסי בתלמוד, עוסקים באגדה בלבד, והמאמר היחיד ההלכתי, העוסק בשאלה האם איסור ערלה חל גם בחו"ל, מובא על ידו, בשם רבי אליעזר הגדול, רבו 2 .
הפרשנים והחוקרים נתנו דעתם על השם "דורמסקית". יש המפרשים , כי מדובר בשם מקום 4  מוצאו של רבי יוסי, שהעיד על עצמו שהוא מדמשק 5  ומשמעות דורמסקית = דמשק. 6  לפי הסבר זה מתקבל השם "יוסי איש דורמסקית". לדעת אחרים , דורמסקית אינו שם מקום, אלא שמו של אביו של רבי יוסי. דעה נוספת היא דעת ר' בנימין זאב  בכר, כי דורמסקית היה שמה של אימו של רבי יוסי, וזו הייתה גיורת מדמשק 8 .
רבי יוסי שהיה מן הדור השלישי, היה כבר זקן כאשר התפלמס עם רבי יהודה שהיה בן הדור הרביעי. את פער הגילאים ביניהם אנו יכולים לשמוע מסגנון דבריו של רבי יוסי, והסמכותיות שבהם.
