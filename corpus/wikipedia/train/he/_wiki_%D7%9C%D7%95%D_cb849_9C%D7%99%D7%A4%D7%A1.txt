לויד פיליפס  היה מפיק קולנוע ניו זילנדי, אשר זכה בטקס פרסי אוסקר ה-53 בקטגוריית הסרט הקצר הטוב ביותר על הפקת הסרט "The Dollar Bottom". 
פיליפס נולד בקייפטאון שבדרום אפריקה בשנת 1949 וגדל בניו זילנד, שם למד בבית הספר לבנים של אוקלנד 1 . הוא החל את הקריירה שלו בתור צלם עיתונות, דבר שהקנה לו כניסה לבית הספר הלאומי לקולנוע וטלוויזיה שנמצא באנגליה, בו למד בשנות ה-70 2 .
בתחילת שנות ה-80 החל פיליפס להפיק סרטים, כאשר הסרט הקצר "The Dollar Bottom" שהפיק זכה בטקס פרסי אוסקר ה-53 בקטגוריית הסרט הקצר הטוב ביותר, מה שהפך אותו לניו זילנדי הראשון שזוכה בפרס אוסקר 3 . בעקבות הזכייה בפרס היגר פיליפס לארצות הברית והתגורר במאליבו שבמדינת קליפורניה. בהמשך הפיק את הסרטים "Battletruck" משנת 1982 ו"נייט והייז" משנת 1983.
בשנות ה-90 הפיק את הסרטים "חייו הכפולים של בעלי" , "12 קופים" , "על הסף"  ו"לרוץ חופשי" . בעשור הראשון של המאה ה-21 הפיק את "מעבר לגבול הסכנה" , "הצלה מעבר לגבול"  4 , "לרדת מהפסים" , "האגדה של זורו" , "הבנק"  ו"ממזרים חסרי כבוד" . בשנת 2009 הוצגו תמונות שצילם בתערוכה בברלין 2 , ובהמשך הפיק את הסרטים "התייר"  ו"איש הפלדה" . פיליפס פרסם יומן תמונות לכל אחד מהפרויקטים הקולנועיים שהפיק 2 . 
ב-25 בינואר 2013, בהיותו בן 63, חווה פיליפס התקף לב בביתו ומשם פונה ל-Cedars-Sinai Medical Center שקבע את מותו 5 . כמה חודשים לפני מותו, דרור שאול יצר עם פיליפס קשר על מנת שיפיק סרט שכתב 6  7 . בסרט "איש הפלדה" שהפיק ויצא לאחר מותו, נמצאת הקדשה לזכרו בכתוביות הסיום. אלמנתו בו סנט קלייר, שגם עסקה בהפקת סרטים, נפטרה ב-9 בינואר 2016 8 .
