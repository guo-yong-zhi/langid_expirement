גיא לוי  הוא כדורגלן עבר ישראלי וכיום מאמן ופרשן.
לוי התחיל את הקריירה המקצועית בתור שחקן הפועל פתח תקווה והפך ב-1994 למאמנה של הקבוצה. לאחר מכן אימן גם את הפועל בית שאן, ובין 1997 ל-2000 אימן את הפועל צפרירים חולון. בשנת 2000 החל לאמן את הפועל חיפה. בעונתו הראשונה כמאמן הגיעה הקבוצה למקום השלישי, אולם בעונה הבאה רוב השלד שהרכיב את הקבוצה בעונות השיא שוחרר בשל קשיים כלכליים של הבעלים רובי שפירא ששם קץ לחייו באמצע העונה, והקבוצה נשרה לליגה הלאומית. לאחר מכן אימן תקופות קצרות את הפועל כפר סבא ובני יהודה תל אביב.
בשנת 2004 מונה כמאמן הנבחרת הצעירה של ישראל, אותה הוביל לראשונה בתולדותיה לאליפות אירופה בכדורגל עד גיל 21, שם התמודדה ללא הצלחה מול 7 הנבחרות הטובות באירופה.
ב-28 במאי 2008 חתם לוי לשלוש שנים בהפועל באר שבע. למרות עונה מוצלחת שכללה זכייה בגביע הטוטו של הליגה הלאומית ועלייה לליגת העל, עזב את הקבוצה בסיומה. לקראת עונת 2010/2011 מונה לוי למאמן הפועל רמת השרון לאחר שלא אימן אף קבוצה בעונה הקודמת. לאחר שני מחזורי ליגה בלבד התפטר לוי בשל סכסוך חריף עם הנהלת הקבוצה 1 , ולאחר מכן אימן לתקופה קצרה את קבוצת אפולון לימסול מליגת העל הקפריסאית. באוקטובר 2011 מונה שוב למאמן הפועל באר שבע, ובתום העונה עזב את הקבוצה.
ב-14 באוקטובר 2013 חתם לוי לעונה אחת בהפועל רמת גן מהליגה הלאומית. ב-25 בפברואר 2014 פוטר מתפקידו. ב-18 ביוני 2014 חתם לעונה אחת בבני סכנין כמחליפו של מרקו בלבול. ב-5 בדצמבר פוטר מתפקידו. ב-28 בינואר 2015 מונה לוי למאמן בית"ר ירושלים עד לתום העונה. במשחקו הראשון בקבוצה השיג ניצחון 1:3 מול עירוני קריית שמונה באצטדיון טדי, במסגרת המחזור ה-20 של ליגת העל. בתום העונה, לאחר חילוקי דעות כספיים עם בעלי הקבוצה אלי טביב, עזב את המועדון.
ב-5 בנובמבר 2015 חתם לוי עד תום העונה בהפועל תל אביב. הקבוצה מיעטה לכבוש ולצבור נקודות ובעלי המועדון אמיר כבירי מינה את אלי גוטמן למנהל הספורטיבי של המועדון. לוי הצהיר כי יסכים לשמש מאמן תחת גוטמן לאחר שהוצגה לו חלוקת הסמכויות בין השניים וגם גוטמן עצמו טען כי הוא מעדיף שלוי יישאר בעמדת המאמן, אך לאחר שבועיים שבהם המשיכה הקבוצה להציג יכולת לא משכנעת פוטר לוי מהמועדון 2 .
בשנת 2017 שימש כמנהל המקצועי של מחלקת הנוער ובית הספר לכדורגל של מכבי שעריים. ב-18 בספטמבר 2017 מונה למאמן הפועל רעננה.
ב-15 באוקטובר 2017 פוטר לוי מהפועל רעננה אחרי 3 משחקים בלבד, בהם הפסידה הקבוצה את שלושתם ונותרה במקום האחרון עם נקודה אחת בלבד לאחר 7 מחזורים בעונה.
לוי הוא בנו של גברי לוי, יו"ר ההתאחדות לכדורגל בישראל לשעבר.
 = מאמן-שחקן ;   = מאמן זמני 
