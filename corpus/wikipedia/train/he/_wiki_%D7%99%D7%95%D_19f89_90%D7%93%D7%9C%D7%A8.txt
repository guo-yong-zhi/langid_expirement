יובל אדלר הוא במאי ותסריטאי ישראלי, כתב וביים את הסרט "בית לחם".
יובל אדלר נולד בהרצליה וגר בתל אביב. אביו דרור הוא ממקימי שלישיית אדלר. אמו מלכה היא סופרת. לו שני אחים צעירים, יזמים בתחום האינטרנט. בתיכון התעמק במדעים מדויקים ואף למד מתמטיקה בבית ספר למחוננים של אריקה לנדאו. אחרי שרות בצה"ל למד החל משנת 1990 מתמטיקה משולבת עם פיזיקה ופילוסופיה באוניברסיטת תל אביב במסגרת התוכנית הבין-תחומית לתלמידים מצטיינים ע"ש עדי לאוטמן. במקביל למד פיסול בבצלאל. קיבל תואר דוקטור לפילוסופיה באוניברסיטת קולומביה בניו יורק. במקביל למד אמנות פלסטית. במהרה הציג את עבודותיו בפיסול ווידאו ארט בתערוכות ניו יורקיות חשובות, כולל תערוכת יחיד בגלריה בסוהו. במקביל עבד בקרן גידור בזכות לימודי המתמטיקה. לאחר מכן פנה לעשיית סרטים קצרים. סרטיו הגיעו לפסטיבלים רבים, במיוחד סרט מתח בן חצי שעה "פיתוי" משנת 2006, בו שימש במאי, תסריטאי, מפיק ועורך. למד משחק אצל לי סטרסברג.
בשנת 2013 כתב וביים את הסרט בית לחם שזיכה אותו בפרסי הסרט הטוב ביותר, הבמאי הטוב ביותר והתסריט הטוב ביותר מבין שישה פרסים לסרט כולו ועוד שש מועמדויות  בטקס פרסי אופיר 2013. הסרט הוקרן בפסטיבל הסרטים הבינלאומי בטורונטו ובפסטיבל הקולנוע בטליורייד שבקולורדו וזכה בפרס איגוד מבקרי הקולנוע של אירופה בפסטיבל הסרטים בוונציה. מיוצג על ידי ויליאם מוריס אנדבור.
בשנת 2019 ביים את סרט המותחן "המורה לאנגלית", בכיכובם של דיאן קרוגר ומרטין פרימן ועם רותם קינן, לנה אטינגר, יואב לוי, יוחנן הרסון, גל פרידמן, אוהד קנולר, דורון צברי, לירון לבו, אריה צ'רנר, ולדימיר פרידמן ויעקב זדה דניאל. הסרט מבוסס על רב המכר של יפתח רייכר-עתיר.
נשוי לאגליקה דוטצ’בה הבולגריה, בעלת תואר כלכלה ומנהל עסקים של אוניברסיטת ניו יורק, שלאחר מכן עבדה שם בתפקידי כספים ומינהלה. בשנת 2009 שימשה כמפיקה של הסרט "נכשלת יותר טוב כעת" של הבמאית קרן עצמון. לזוג שני בנים.
ב-2020 כתב וביים את הסרט האמריקאי "סודות שמורים" בכיכובם של נומי ראפאס וג'ואל קינמן.
