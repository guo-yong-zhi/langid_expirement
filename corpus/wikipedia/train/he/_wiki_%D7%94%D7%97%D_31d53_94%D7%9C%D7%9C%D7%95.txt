החיים הללו היה שבועון ארץ-ישראלי מצויר, שיצא לאור בתל אביב בתקופה שבין ספטמבר 1935 ואוקטובר 1936. העורך הראשי היה משה ליבר, או בשם הסופר שלו: בן-זאב ליבר.
השבועון היה בבעלות פרטית של שלושה משקיעים: משה ליבר  סאלו בומס וארון פרידלר. במקביל, הקימו השלושה הוצאה לאור בשם "תבל", שהייתה הוצאת ספרים ועיתונים בע"מ.
השבועון הודפס ב"הוצאת ארץ ישראל בע"מ". העורך היה משה ליבר בשם העט "בן זאב ליבר". בעל העיתון היה סאלו בומס. אחראי היה נ. שפר ובהמשך ארנסט קלימובסקי. עוד בטרם יצא לאור, הופץ השבועון כבר בחודש מאי 1935 בשם "עיתון חדש" במתכונת דומה, עם הוצאת הגיליון הראשון, שונה שמו ל"החיים הללו". הגיליון הראשון של השבועון הופץ בתל אביב בראש השנה תרצ"ו, 27 בספטמבר 1935.
השבועון כלל מדור ידיעות מן העולם והכיל תמונות רבות מאירועי התקופה בארץ ובעולם. היו בו כתבות וניתוח אירועים פוליטיים - שנכתבו על ידי משה ולדמן; טור קבוע של אורי קיסרי תחת הכותרת "החיים הללו"; מדור שירים ישראלים ומוזיקה בעריכת ורדינה שלונסקי; שירים מקוריים של אביגדור המאירי; מדור ספורט בשם "שער הספורט" תיאר את אירועי הספורט בעולם, את המכביה הראשונה, ואת התחרות בין "הפועל" ו"מכבי" שהתלקחה כבר אז; מדור האופנה בעריכת פנינה שפר כלל תמונות ואיורים של האופנה האירופאית המעודכנת; מחזות וסיפורים, שהבולט בהם היה פרסומו של מחזה בהמשכים בשם "עולים ויורדים" - רומן מחיי הארץ מאת מ. בר-גיורא; עלו גם קטעי תיאורים ותמונות מהווי החלוצים בארץ ישראל, ביקורת תיאטרון ותרבות ומאמרים של בן-זאב ליבר, בשמות עט שונים כמו "בבל", "משה בן זאב", ו"משה ליבר"; וכן קריקטורות ואיורים של ח. ירזונסקי, א. אשר, ואחרים. את מדור השח-מט ניהל מ. מרמורש ואת מדור הרדיו כתב א. ל. מרגלית.
מטרת העיתון - שהיה בלתי תלוי ולא קשור לקבוצה או מפלגה - הייתה להעביר את התרבות האירופאית שלפני מלחמת העולם השנייה לאווירה החלוצית של ארץ-ישראל, אבל גם להתריע על עליית הנאציזם והאנטישמיות בעיקר בגרמניה של שנות השלושים.
הכנסות העיתון מפרסום חברות ומוצרים, לא כיסו את ההוצאות הגבוהות של העיתון, שהיה גדוש בתמונות ואיורים. לאחר 30 גליונות, פסק העיתון להופיע ביולי 1936, כאשר הגליונות האחרונים נערכו על ידי א.ג. סלומון.
באוסף פרטי של ד"ר עמיחי נאוה מקיבוץ גלעד, נמצא כרך המכיל את כל הגליונות  וכן מהדורה מקורית של "עיתון חדש" ומהדורה בשם "פעם אחת - הוצאה חד פעמית", שהודפסה בתל אביב ב-21 באפריל 1936 והוקדשה לרצח היהודים בתל אביב במהלך מאורעות תרצ"ו.
