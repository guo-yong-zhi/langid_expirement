ונום  הוא דמות בדיונית המופיעה בחוברות הקומיקס של ספיידרמן ביקום מארוול קומיקס. הדמות הופיעה לראשונה בחוברת Amazing Spider-Man #299 ממאי 1988 ונוצרה על ידי דייוויד שולר, דייוויד מיצ'ליני, מייק זק וטוד מקפרלן. הדמות משמשת כמעין אנטיתזה לספיידרמן בכל הקשור לכוחות על ולאופי. במקור, ונום הוצג כנבל, אך עם הזמן דמותו השתנתה לאנטי-גיבור.
ונום הוא חייזר סימביוט איתו התמזגו מספר דמויות, כאשר הידועה מביניהן היא זו של אדוארד "אדי" ברוק. ונום הוא תוצר של סימביוזה בין חייזר טפיל לבין הגוף המארח של אדי ברוק ומאוחר יותר של מאק גארגן, פלאש תומפסון ועוד רבים אחרים. אויבו הבולט ביותר הוא קרנג' , הסימביוט הטפיל של הרוצח הסדרתי קליטוס קסדי.
דמותו של ונום מדורגת במקום 22 ברשימת מאה נבלי-העל הגדולים של כל הזמנים לפי אתר IGN, 1  במקום ה-67 ברשימת מאה הנבלים הגדולים של כל הזמנים לפי מגזין ויזארד 2  וכן במקום ה-33 ברשימת 50 דמויות הקומיקס הגדולות של כל הזמנים לפי מגזין אמפייר 3 .
את דמותו של אדי ברוק/ונום בסרט "ספיידרמן 3" גילם השחקן טופר גרייס. ב-2018 יצא לאקרנים הסרט "ונום" כחלק מיקום מארוול של סוני כאשר טום הארדי גילם את אדי ברוק/ונום, ושב לגלם דמות זו ב"ונום 2" ובהופעת קמע ב"ספיידרמן: אין דרך הביתה".
הופעתו המלאה של ונום הייתה בחוברת The Amazing Spider-Man #300 במאי 1988, אך כבר בחוברת Secret Wars #8 של אירועי "מלחמות סודיות" מדצמבר 1984 סופר סיפור המקור של הסימביוט, ואילו החליפה החייזרית שנודעה בהמשך כונום סימביוט הופיעה לראשונה במהלך קשת הסיפור "סאגת החליפה החייזרית" בחוברת The Amazing Spider-Man #252 ממאי 1984, בה הוא השתלט על ספיידרמן.
הסימביוט הוא צורת חיים חייזרית טפילית בעלת צורה נוזלית הנראית ככתם דיו או זפת. כפי שנגזר משמו, הוא מתקיים על ידי ביצוע סימביוזה עם גוף פונדקאי מארח עליו הוא משתלט. הסימביוט נקשר לראשונה אל ספיידרמן כאשר הלה קרע את תחפושתו הרגילה בעת קרבות בכוכב בשם "עולם מלחמה" , אשר נברא על ידי הישות הקוסמית "הביונדר" .
ספיידרמן מצא עצם כדורי בצבע שחור וחשב אותו למייצר בגדים. היצור אכן הפך לחליפה חדשה עבור הגיבור, אך בד בבד השתלט על גופו.
לסימביוט החייזרי עצמו מספר מארחים, בנוסף לונום, וביניהם נכללים קרנג', היבריד, סקרים, לאשר, פייג', אגוני, ריוט, סקורן, אנטי-ונום וטוקסין, אשר אדי ברוק הוא מארחו החדש.
הסימביוט השתלט על גופו ומוחו של פיטר פארקר, והוא הפך למעין ספיידרמן שחור וחזק יותר. חליפתו השחירה וסמל העכביש הלבין. כמו כן, החל ספיידרמן לצבור כוח רב יותר ולא היה זקוק למכשיר כדי לירות קורים. החליפה אף נתנה לו את הכוח לשנות צורה. גם אישיותו של פיטר פארקר עברה שינוי; הוא נהיה יותר קשוח, שחצן ועצבני. לאחר התקף זעם בו כמעט הרג את אחד מאויביו, ריינו, החליט פארקר להיפטר מהסימביוט, אך כשל כשגילה שהסימביוט אינו רוצה לעזבו. לבסוף הוא גילה את חולשתו: רעש חזק. פארקר הלך לכנסייה נטושה והוציא את החייזר מגופו בעזרת צלצול פעמון כנסייה. לרוע המזל, הסימביוט "נוזל" אל אדי ברוק, משתלט עליו ויוצר איחוד בין השניים הנקרא ונום שמנסה להרוג את ספיידרמן.
אדי ברוק היה כתב בעיתון הדיילי ביוגל בו עבד גם פיטר פארקר כצלם. ברוק האשים את ספיידרמן בהריסת הקריירה העיתונאית שלו. שנאתו הרבה לספיידרמן מושכת את הסימביוט החופשי אליו, השניים חוברים זה לזה וונום החדש נוצר. במהלך העלילה ברוק משיל מעצמו את הסימביוט מספר פעמים ולעיתים אף עוזר לספיידרמן לנסות לחסלו. בסופו של דבר, ברוק מגלה שהוא חולה בסרטן והסימביוט נוטש את גופו.
מאק גארגן הוא המארח השלישי של ונום לאחר שנטש את אדי ברוק . באירועים מאוחרים יותר ונום הצטרף לקבוצה בשם ת'נדרבולטס, שהונהגה על ידי נורמן אוסבורן .
