ספינת רקטות  הייתה אוניית מפרשים מלחמתית מן המאה ה-19, חמושה ברקטות. האונייה המפורסמת ביותר מסוג זה הייתה אה"מ "אֶרֶבּוּס", אשר בקרב בולטימור ב-1814 ירתה את הרקטות שמראה מעופן באוויר מונצח בהמנון האמריקאי, "הדגל זרוע הכוכבים", שכתב המשורר פרנסיס סקוט קי.
הצי המלכותי הבריטי השתמש בספינות רקטות גם בהתקפה על הצי הצרפתי בבולון-סור-מר ב-1806 ובקרב קופנהגן השני ב-1807. בקרב איל ד'אקס  ב-1809 נטלו חלק לא פחות משלוש אוניות, שהותקנו במיוחד לירי רקטות: שני הקאטרים החמושים השכורים "קינג ג'ורג'" ו"נימרוד" והסקונר אה"מ "וויטינג" .
רקטות קונגריב  של אותה תקופה היו בלתי אמינות ומאוד לא מדויקות, ושימשו בעיקר כדי לזרוע פחד ובהלה לצד כלי הנשק היעילים מהם, כמו פגזי מרגמות שנורו מספינות הרעשה.
אה"מ "ארבוס" חומשה בסוללת רקטות של 32 ליטראות, שהותקנה מתחת לסיפון הראשי. הרקטות נורו דרך פתחים שנקרעו בדופן האונייה. אחדות מספינות הרקטות של הצי המלכותי היו סירות קטנות, שנשאו משגר רקטות קשור אל התורן, שהונף והורד באמצעות מעלנים .
