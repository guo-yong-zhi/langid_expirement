סטיבן יואל סוטלוף  היה עיתונאי אמריקאי שסיקר את העולם הערבי ואת אירועי האביב הערבי. באוגוסט 2013 נחטף בסוריה בידי ארגון המדינה האסלאמית וכשנה לאחר מכן הוצא להורג.
סטיבן יואל סוטלוף נולד בפרבר של מיאמי בפלורידה להארתור ושירלי סוטלוף. הוא נכד של ניצולי שואה. הוא גדל והתחנך במוסדות פרטיים במיאמי, ובשנת 2002 החל את לימודיו באוניברסיטת מרכז פלורידה שם עשה תואר בעיתונאות אך לא סיים אותו. 1  בשנת 2004 עלה לארץ, ומשנת 2008-2005 למד ממשל במרכז הבינתחומי הרצליה ועם סיום לימודיו חזר לארצות הברית. 2  3  
בשנת 2010 החל להסתובב בארצות המזרח התיכון, תוך שהוא מסתיר את דתו ומוצאו היהודיים ואזרחותו הישראלית, לשם ביטחון. 2  4  בבקשה שהגיש באותה שנה להתקבל לתוכנית לימודי ערבית לדוברי שפות זרות, באוניברסיטת קטאר, טען לדבריו ששהה באותה עת בקטאר עצמה. 4  5  במכתב זה, מתאריך 29 במאי 2010, כתב כי קודם היה בלבנון, שם הכיר את האוכלוסייה הנוצרית והסונית, וכעת הוא בקטאר, ושבכוונתו לעבור כעת לתימן למשך כמה חודשים, על מנת להתנסות בשפה, אותה למד קודם בהכשרה בת כמה שעות בשבוע אך ללא התנסות מעשית. 4  במשך עבודתו ברחבי המזרח התיכון השתמש בטלפון נייד בעל מספר תימני 6 .
את הקריירה העיתונאית שלו פתח כאשר פרצו אירועי האביב הערבי, ומאז כתב דיווחים מהשטח עבור מספר עיתונים בארצות הברית בהם טיים מגזין, Foreign Policy וכתבי עת נוספים, וכן עבור ג'רוזלם ריפורט בעילום שם. 2  כמו כן הופיע בערוצי הטלוויזיה CNN ופוקס ניוז. במהלך עבודתו העיתונאית שהה בין היתר במצרים, לוב, טורקיה וסוריה 7 .
במסגרת הראיונות עבור העיתון טיים נפגש עם ראש הממשלה החדש של לוב, עם שומרים לובים שהשתתפו בהגנה על הקונסוליה האמריקאית בבנגאזי חשף שהיה מדובר במתקפה מאורגנת של ארגון אסלמי, כולל דגלים שחורים, דוברי שפות זרות ואנשים לבושים בבגדים אפגניים. מאוחר יותר ראיין מספר פעמים מנהיג ארגון חבלה לובי הקשור לאל-קאעידה שניהל את התקיפה בלוב, וחשף מעבר של כמויות גדולות של נשק ותחמושת יחד עם לוחמים ומפקדי כוחות מנוסים, מלוב לסוריה, דרך טורקיה 8  9 .
ב-4 באוגוסט 2013 נחטף סוטלוף בידי מוסלמים קיצוניים מארגון המדינה האסלאמית  באזור העיר חלב שבסוריה. תחילה הוחזק בעיר א-רקה, שנשלטה בידי ארגוני המורדים, ולאחר מכן נעלמו עקבותיו יחד עם עוד מספר עיתונאים זרים. 
ב-19 באוגוסט 2014  נראה סוטלוף בסרטון בו פורסם דבר הוצאתו להורג של העיתונאי ג'יימס פולי, כשאיש הארגון מאיים להוציאו להורג אם לא ייפסקו התקיפות האוויריות האמריקאיות באזור מוסול שבעיראק 10 . ב-2 בספטמבר פרסם הארגון סרטון בו נראה אותו פעיל ארגון המדינה האיסלאמית, שנודע בכינוי "ג'ון הג'יהדיסט", עורף את ראשו של סוטלוף, לאחר שהאשים את נשיא ארצות הברית ברק אובמה באחריות למעשה, כיוון שלא שעה לאזהרות הארגון 11 .  בסרט ישנם סימנים רבים לכך שהרצח בוצע עוד קודם לכן, או לכל הפחות באותו מקום ובאותו הזמן 12 . כשבועיים לאחר שהוצא להורג, נחשף איש הקשר של סוטלוף בראיון טלוויזיוני בו הודה כי הממשל האמריקאי לא ניסה ליצור עמו קשר כדי לנסות ולשחרר את סוטלוף. באותו הראיון סיפר על נסיבות החטיפה 13 .
