לייב  מלאך הוא שם העט של אריה ליב זלצמן , סופר, משורר ומחזאי יידיש.
לייב מלאך נולד למלמד עני שסחר בסוסים. למד אצל אביו, ובגיל עשר התייתם מאמו. את שם משפחתה, מלאך, אימץ לעצמו כשהחל לפרסם את יצירותיו. לאחר מות אמו עבר לבית סבו, ובהיותו בר מצווה הגיע לוורשה. החל לעבוד בגיל צעיר, והיה בין היתר גם שוליית אופה, מדביק טפטים ועוזר למלטש מראות. בוורשה החל בכתיבת סיפורים ומערכונים ביידיש, ושם התפרסמו יצירותיו הראשונות ביידיש.
בשנת 1922 היגר לארגנטינה, והשתקע בבואנוס איירס. בבואנוס איירס פרסם מחזות ראשונים שזכו להצלחה, והשתתף בשבועון לילדים יידישאי בשם 'פאר גרויס און קליין' . בעשר השנים האחרונות לחייו נדד הרבה בין הקהילות היהודיות בעולם. בין השנים 1926–1936 ביקר לייב מלאך בספרד, בהולנד, בפולין ובארצות הברית, והגיע גם לארץ ישראל. בשנת 1935 ישב בארץ, ועבד כפועל חקלאי וכפועל בניין. על ביקורו בארץ פרסם ספר מסעות בשם 'רפורטז'ות מארץ ישראל' . בעת ביקורו בארץ קשר קשרים עם מתרגמים עבריים.
לייב מלאך כתב ביידיש לילדים, שירים ובלדות, סיפורים עממיים מעובדים וביוגרפיות. יצירותיו לילדים התפרסמו ברחבי העולם היהודי. המחזות שכתב לתיאטרון היידיש היו מלודרמטיים, ועסקו בין השאר בנושאים שלא היה נהוג להזכירם במחזות, כגון הזנות ברחוב היהודי.
לייב מלאך נפטר באופן פתאומי ב-1936, בגיל 42. השאיר אחריו כעשרים כרכים של יצירה מגוונת. אלמנתו, לוטי פידלר-מלאך, הוציאה לאור לאחר מותו את יצירותיו בלוס אנג'לס ובהוצאת י"ל פרץ בתל אביב. אחדות מהן גם תורגמו לאנגלית. יצירותיו ומחזותיו מהווים מוקד לעיסוקם של חוקרי יידיש מודרניים.
ארכיונו מופקד במחלקת הארכיונים בספרייה הלאומית בירושלים. 1 
