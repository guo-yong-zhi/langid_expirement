דליה כהן-שמחה  היא זמרת-יוצרת פופ וזמר עברי, מלחינה ומוזיקאית ישראלית, שהתפרסמה לראשונה בשנת 1978 עם הלהיט "אהבתי אותך" שהגיע לראש מצעדי הפזמונים.
כהן נולדה ברמת גן בשם דילסיה. אביה נולד בסלוניקי שביוון והצליח להימלט לפני פרוץ מלחמת העולם השנייה. בביתה משפחתה דיברה בשפת הלאדינו. מכיוון שחששו שבתם לא תסתדר עם שמה הפרטי החליטו הוריה לשנות את שמה לדליה, ומאז היא נושאת שם זה.
כהן החלה את הקריירה המוזיקלית שלה בסוף שנות השישים בלהקת גייסות השריון לצד אבי טולדנו. לאחר השחרור הוציאה תקליטון אשר כלל את השירים "ברוך מוציא הלחם" ו"רפי מנליק", שלא זכו להצלחה מיוחדת. אחרי התקליטון הופיעה בפסטיבל שירי הילדים הראשון ב-1970 עם השיר "נוצה קטנה" שזכה במקום העשירי, ובפסטיבל הזמר החסידי עם השיר "גם כי אלך". בשנים 1971–1973 יצאה עם להקת הייצוג של הפסטיבל להופעות ברחבי ארצות הברית. באותה תקופה הקליטה את השיר "ישבה נערה בבית הקפה", שזכה להצלחה יחסית. בשנת 1978 הקליטה כהן שיר שכתבה והלחינה בשם "אהבתי אותך", שזכה להצלחה גדולה והגיע לראש מצעדי הפזמונים. שנה אחר כך השתתפה כהן בתוכניות רדיו רבות בקול ישראל, להן כתבה, הלחינה וביצעה שירים. באותה השנה זו גם הוציאה עוד להיט, "לא רוצה לישון", הפעם שיר שנכתב עבור ג'וזי כץ בפסטיבל שירי הילדים ה-9.
כהן הרבתה להופיע בפני תיירים ובשנת 1980 הוציאה את אלבום הסולו הראשון שלה. האלבום, שנקרא "דליה", כלל בעיקר ביצועים שלה לשירי ייצוג ידועים של ישראל ושירים נוספים בעיבודו של בני נגרי, שכהן הרבתה לשתף עמו פעולה. השירים המקוריים היחידים באלבום היו "שיר בלה-לה-לה" ו"בוא עובר אורח", שכתבה והלחינה והפך ללהיט. האלבום לא זכה להצלחה מסחרית, למרות השירים הבולטים בו, רובם גרסאות כיסוי: "בשנה הבאה" , "עוד לא אהבתי די" , "הללויה" , "בוא עובר אורח"  ו"שיר בלה-לה-לה".
ב-1984 הגישה כהן את התוכנית "מופע רוק". בשנת 1987 השתתפה כהן בתחרות הקדם אירוויזיון עם השיר "היי הופה", שהלחינה למילים שכתב קריין קול ישראל מלאכי חזקיה בדואט עם הבחורים מאפיקים. השיר זכה במקום ה-14 והלפני האחרון ולא זכה להצלחה כלשהי .
בשנת 1988 הוציאה את אלבומה השני "ילדה טובה", שבו כתבה כהן את כל מילות השירים וחלק מהלחנים. בני נגרי עיבד את שירי האלבום והלחין את יתר השירים. גם אלבום זה לא זכה להצלחה על אף שבלטו בו השירים "ילדה אישה", "למה לדנה" , "אהבה ראשונה", "בין אחת עשרה לשתים עשרה" בהשתתפות הסקסופוניסט גורי אגמון ובעיקר "זכות המבוכה" ושיר הנושא, שקיים דמיון בינו לבין להיטו של מייקל ג'קסון "Bad". השיר מופיע באלבום גם בגרסת רמיקס מורחבת בשם "ילדה טובה מאוד" 1 .
בשנת 1989 פרסמה ספר ילדים שכתבה בשם "יומני הסגול".
שימשה תסריטאית לקומדיות המצבים "המסעדה הגדולה" ו"שכנים" בערוץ הראשון והופיעה בשני הפרקים האחרונים של "המסעדה הגדולה".
בשנת 2010 חידשה הזמרת ג'ואל את שירה של כהן "אהבתי אותך" בגרסת דאנס, שזכתה לחשיפה בעיקר בתוך הקהילה הגאה. בגרסה זו הושמט חלק מהטקסט המקורי.
כהן לקחה פסק זמן ארוך ממוזיקה עד שנת 2009, כשבשנה זו העלתה את מופע הסאטירה "השובשרות" עם הזמרות לאה תורן וציפי זרנקין, שהוחלפה בהמשך בריקי מנור 2 .
החל משנת 2015 מופיעה כהן עם הזמרת לאה תורן במופע קברט סאטירי מתעדכן על בעיות השעה המבוסס על להיטים איטלקיים עם מילים שכהן עצמה כותבת.
מתגוררת במבשרת ציון.
