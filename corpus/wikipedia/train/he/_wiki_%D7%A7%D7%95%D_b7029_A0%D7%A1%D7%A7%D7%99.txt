קונסטנטין יורייביץ' חבנסקי  הוא שחקן קולנוע ותיאטרון רוסי ממוצא יהודי, קיבל תואר האמן העממי של רוסיה . התפרסם במערב בעיקר בשל הופעותיו בסדרת סרטי משמר הלילה  בתפקיד אנטון גורודצקי, והופעתו בסרט מבוקש.
מאז אוקטובר 2021 משמש כמנהל אמנותי של התיאטרון האמנותי של מוסקבה על שם צ'כוב.
חבנסקי נולד וגדל בעיר לנינגרד. למד במכון למשחק בסנקט פטרבורג במשך 5 שנים עד לשנת 1995.
לפני הופעותיו בסדרת סרטי משמר הלילה, נודע כשחקן תיאטרון וטלוויזיה. חבנסקי שיחק בתיאטרון סאיטיריקון במוסקבה ובתיאטרון לנסובייט בסנקט פטרבורג.
הוא התפרסם ברוסיה בעקבות השתתפותו בסדרה הבלשית "כוח המחץ" שהקרנתה החלה בשנת 2000 ונמשכה 6 עונות.
מאז 2003 הוא משחק בתיאטרון לאמנות של מוסקבה וממשיך להצטלם לסרטים רבים.
לחבנסקי הוענק פעמיים פרס סטניסלבסקי הבינלאומי על תפקידו כאדמירל אלכסנדר קולצ'ק בסרט אדמירל בפרס נוסף בשנת 2014. כמו כן הוענק לו פרס נשר הזהב , על תפקידיו בסרט האדמירל, ובסרט "יועץ ממלכתי".
בשנת 2014 לשחקן הוענק גם פרס ניקה על תפקידו בסרט "הגאוגרף השתוי" ובשנת 2016 הוענק לו פרס השחקן הטוב ביותר בפסטיבל קינוטאבר, על תפקידו בסרט "האספן", סרט בעל קונספט ייחודי המתבטא באמצעים ויזואליים דלים למדי. הסרט כולו מתרחש במשרדו של גיבור הסרט כשהעלילה מתפתחת בעזרת שיחות טלפון שהוא מקבל, כאשר הדמות אותה מגלם חבנסקי היא היחידה שנראית בסרט כאשר שאר הדמויות משתתפות אך ורק באמצעות קולם.
בשנת 2016 כיכב בסרט "גובה החובות". עלילת הסרט מתמקדת בארתור, מניפולטור שחצן שעובד כגובה חובות בחברת ענק, עם הכנסה יפה ומוניטין טוב בין העובדים, אך ברגע אחד הכל מתמוטט כשסרטון וידאו מזעזע בכיכובו מגיע לאינטרנט והופך אותו למטרה לשנאה ורכילות בלתי פוסקת. ארתור הוא האדם היחיד שיודע שמדובר בזיוף שנולד מתוך נקמה אבל מבחינת כל שאר הסובבים, זוהי האמת. עכשיו הוא כלוא במגדל הזכוכית בו הוא עובד, לבד מול כל העולם. הסרט מהווה מותחן פסיכולוגי שכולו הצגה של שחקן אחד ובו דמותו של חבנסקי היא היחידה שמופיעה על המסך.
חבנסקי גילם את דמותו של טרוצקי בסדרת טלוויזיה באותו שם וזכה בפרס השחקן הטוב ביותר בפרס התאחדות מפיקי הקולנוע והטלוויזיה. בשנת 2017 ביים את סרטו הראשון, סרט השואה סוביבור.
הוא לוהק לגלם את יורי לויטן בסדרת טלוויזיה בשם "מדברת מוסקבה", אך בשל קשיים שונים שצצו בהפקה, צילומיה לא יצאו לדרך והפרויקט נגנז.
באוקטובר 2021 מונה לשמש כמנהל אמנותי של התיאטרון האמנותי של מוסקבה על שם צ'כוב. במהלך כהונתו יזם הקמת קרן לתמיכה פיננסית בתיאטרון כאשר בנק VTB הצטרף כספונסר.
בשנת 2008 חבנסקי הקים את "קרן קונסטנטין חבנסקי"  שמטרתה לסייע ולהקל על ילדים החולים במחלות אונקולוגיות או מחלות חשוכות מרפא 1 . בטקס הענקת הפרס "האמן העממי של רוסיה" חבנסקי הגיע עם סיכה ובה הכתובית "ילדים מחוץ לפוליטיקה". לדברי השחקן הוא רצה להסב את תשומת הלב לילדים היתומים, שסבלו באותה תקופה מהחוק החדש שהתקבל ואסר על תושבי ארצות הברית לאמץ ילדים רוסיים  2  3 . בזמן שידור תוכנית הטלוויזיה "בשידור חי עם ולדימיר פוטין", מסיבת עיתונאים שנתית שבה הנשיא עונה לשאלות הצופים בשידור חי, בשידור משנת 2006 חבנסקי שאל אודות הקשיים שבהם נתקלים הורי הילדים החולים, הנמצאים בחדרי מיון והפנה את תשומת לבו של פוטין לחובתה של המדינה לסייע לילדים חולים 4  5 .
משנת 2010 חבנסקי חנך תיאטראות פיתוח על שמו ברחבי רוסיה 6  7  8 . בתקופת הבחירות לנשיאות רוסיה 2012 חבנסקי תמך במיכאיל פרוכורוב לנשיאות 9  10 .
ב-12 ביוני 2020, במהלך ציון יום רוסיה, נשיא רוסיה ולדימיר פוטין העניק לו את פרס הפדרציה הרוסית בתחום הפעילות ההומניטרית 11 , כהכרה בקרן קונסטנטין חבנסקי שהשחקן ייסד בשנת 2008 כקרן סיוע לילדים החולים במחלות אונקולוגיות.
מינואר 2000 חבנסקי היה נשוי לאנסטסיה סמירנובה, עיתונאית ושדרנית רדיו מסנקט פטרבורג שנפטרה בדצמבר 2008, בגיל 35 כתוצאה מגידול במוח. מאנסטסיה יש לו בן, איוואן חבנסקי, שנולד בספטמבר 2007 וחי עם סבתו בברצלונה, ספרד.
חבנסקי נישא בשנית בקיץ 2013 לאולגה ליטבינובה , שחקנית תיאטרון מוסקבאית. לשניים נולדה בת, אלכסנדרה, ביולי 2016. בספטמבר 2018 נודעה שהיא בהריון שוב 12 .
אביו של חבנסקי, יורי אהרונוביץ' , היה יהודי, עבד כמהנדס בתחום אנרגיית המים ונפטר בשנת 2004. אמו, טטיאנה ניקולינה, הייתה אף היא מהנדסת ומרצה למתמטיקה. אחותו הבכורה של קונסטנטין היא נטליה חבנסקאיה, זמרת וסולנית הרכב המוזיקה היהודי של סנקט פטרבורג. חיה כיום בגרמניה.
