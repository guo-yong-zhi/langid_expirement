פליקס גראנדי  היה פוליטיקאי אמריקאי, שכיהן כחבר בית הנבחרים של ארצות הברית וכסנאטור מטעם טנסי ושימש כתובע הכללי של ארצות הברית.
פליקס גראנדי נולד במחוז ברקלי שבווירג'יניה . הוא עבר עם הוריו לבראונסוויל שבפנסילבניה ולאחר מכן לקנטקי. הוא התחנך בחינוך ביתי ולאחר מכן בבית הספר התיכון של ברדסטאון שבקנטקי. לאחר לימודיו בבית הספר הוא החל ללמוד משפטים, התקבל ללשכת עורכי הדין של קנטקי והחל לעסוק במקצוע בספרינגפילד, קנטקי ב-1799.
ב-1799 נבחר גראנדי לייצג את מחוז וושינגטון בוועידה שניסחה את חוקת קנטקי השנייה. בשנים 1800–1802 הוא היה נציג המחוז בבית הנבחרים של המדינה. לאחר מכן הוא עבר למחוז נלסון, שאותו הוא ייצג בבית הנבחרים של קנטקי בשנים 1804–1806. ב-10 בדצמבר 1806 הוא מונה כשופט בבית המשפט לערעורים של קנטקי. ב-11 באפריל 1807 הוא קודם לתפקיד נשיא בית המשפט. מאוחר יותר באותה שנה הוא התפטר ועבר לנאשוויל, טנסי, שם הוא שב לעיסוקו בעריכת דין. החלטתו זו של גראנדי נבעה בין השאר מהתנגדותו לפוליטיקאי בן קנטקי שכוחו החל לעלות אז  הנרי קליי, שהאינטרסים של אזור הבלוגראס שבקנטקי, שאותם הוא ייצג התנגשו עם אלו של גראנדי.
בשנים 1811–1814 כיהן גראנדי כנציג טנסי בבית הנבחרים של ארצות הברית מטעם המפלגה הדמוקרטית-רפובליקנית. לאחר מכן, בשנים 1819–1825 הוא היה חבר בית הנבחרים של טנסי, וב-1820 הוא היה חבר בוועדה לקביעת קו הגבול בין טנסי לבין קנטקי. ב-1829 הוא נבחר כאיש סיעתו של אנדרו ג'קסון במפלגה הדמוקרטית לתפקיד סנאטור לאחר שאחד המושבים של טנסי בסנאט התפנה בעקבות התפטרותו של ג'ון איטון, שמונה כמזכיר המלחמה בקבינט של ג'קסון. ב-1832 נבחר גראנדי לכהונה נוספת בסנאט שנמשכה עד 1838, כאשר הוא התפטר כדי לקבל על עצמו משרה בקבינט. במהלך תקופה זו הוא שימש עד 1836 כיושב ראש ועדת משרד הדואר ונתיבי הדואר של הסנאט ולאחר מכן כיושב ראש ועדת המשפט של הסנאט.
ביולי 1838 מונה גראנדי על ידי הנשיא מרטין ואן ביורן כתובע הכללי של ארצות הברית. בדצמבר 1839 הוא התפטר לאחר שנבחר שוב מטעם המפלגה הדמוקרטית לסנאט, כדי לאייש את המושב שהתפנה בעקבות התפטרותו של אפרים פוסטר. שאלת זכאותו להיבחר לסנאט בעודו מכהן כתובע הכללי הועלתה וב-14 בדצמבר הוא התפטר ונבחר מחדש באותו יום. הוא המשיך לכהן בסנאט עד למותו שנה לאחר מכן. במהלך כהונתו זו בסנאט שימש גראנדי כיושב ראש ועדת התביעות של הסנאט.
פליקס גראנדי נפטר בנאשוויל ב-19 בדצמבר 1840. הוא נטמן בבית הקברות העירוני של העיר. על שמו נקראו מחוזות באילינוי, איווה, מיזורי וטנסי. העיר גראנדי סנטר שבמחוז גראנדי' שבאיווה נקראת גם היא על שמו. מדי שנה בחודש יולי נערך בעיר פסטיבל בשם "ימי פליקס גראנדי" לציון תחילתו של היריד המחוזי השנתי.
גראנדי היה המנטור של מי שלימים כיהן כנשיא ארצות הברית ג'יימס פולק. פולק רכש את ביתו של גראנדי ושינה את שמו מ"גראנדי פלייס" ל"פולק פלייס". הוא התגורר שם לאחר תום נשיאותו ועד למותו. הבית נהרס ב-1901.
