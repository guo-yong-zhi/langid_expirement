ביקור האפיפיור יוחנן פאולוס השני בפולין נערך מ-2 ביוני עד 10 ביוני 1979. היה זה הביקור הראשון של אפיפיור במדינה קומוניסטית, וככזה, נחשב לפורץ דרך ואף למחולל השינויים הדמוקרטיים שהחלו בפולין ובמדינות מזרח אירופה בשנים שלאחר הביקור.
יוחנן פאולוס השני, יליד פולין, נבחר לתפקידו ב-16 באוקטובר 1978, פחות משמונה חודשים לפני הביקור. לפני מינויו הוא כיהן כארכיבישוף של קרקוב. הוא היה לאפיפיור הראשון בהיסטוריה ממוצא סלאבי. בחירתו גרמה להתרגשות והתרוממות רוח עצומות בקרב הציבור בפולין הקתולית.
כאמור, ביקורו בפולין היה הביקור הראשון של אפיפיור בארץ קומוניסטית, ובשל מוצאו והתקדים שבבחירתו היה בו משום שובו של מנצח למולדתו.
הביקור אף בא בעיצומן של שנים סוערות בפולין על רקע אי שביעות רצון של הציבור מהמצב הכלכלי במדינה ומהשלטון הטוטליטרי בה. שליטי פולין ובעיקר ברית המועצות חששו מאוד מביקור זה, שכן היה בו כדי לחזק את מעמדה של הכנסייה הקתולית במדינה; יתירה מזאת, היה בו כדי להציב – והוא אכן הציב  את יוחנן פאולוס השני כמנהיג דה פקטו של פולין, כבעל בסיס כוח עצמאי בזכות התמיכה העממית בו, כשהוא מוגן כמובן בשל כהונתו הרמה ממעשי תגמול מצד המשטר. ככאלו, איימו האפיפיור וביקורו על ההגמוניה השלטונית המלאה של המפלגה הקומוניסטית בארץ זו. מנהיג ברית המועצות ליאוניד ברז'נייב ביקש למנוע את הביקור, אך מנהיג פולין אדוורד גרק לא ראה אפשרות לעשות זאת. השלטון הקומוניסטי בראשותו אף ראה בביקור הזדמנות להראות לציבור כי הביקור איננו מקפח מיכולתו לשלוט במדינה. עם זאת, השלטון עשה מאמץ להביא להגבלת מספר המשתתפים באירועי הביקור.
לדעת ההיסטוריון ג'ון לואיס גדיס  היה הביקור אחד הגורמים שסייעו להקמת ארגון סולידריות בפולין בשנת 1980 וככזה שהחל את התהליך שהביא בסופו של דבר לקריסת המשטרים הקומוניסטיים במזרח אירופה. 1 
האפיפיור החל את ביקורו בוורשה בירת פולין. הוא הגיע בטיסה לנמל התעופה של העיר וברדתו מהמטוס כרע ברך ונישק את אדמת פולין. בין מקבלי פניו שם נמנו יושב ראש מועצת המדינה הנריק יבלונסקי וראש הכנסייה הקתולית במדינה הקרדינל וישינסקי.
מנמל התעופה נסע האפיפיור לתוך העיר כשהוא חולף על פני קהל מריע שמנה כשני מיליון איש. 2  הוא ביקר בקתדרלת יוחנן הקדוש ובהמשך פגש את אדוורד גרק בארמון בלוודר ; גרק כינה אותו "הבן הגדול של האומה הפולנית". אחר הצהריים ביום הביקור הראשון ערך האפיפיור מיסה בכיכר הניצחון שבמרכז ורשה, שבה נכחו על פי הערכה כרבע מיליון בני אדם. במהלך האירוע גם נשא האפיפיור נאום.
בהמשך ביקר האפיפיור בעיר גנייזנו, מושב ראש הכנסייה הקתולית בפולין, ובעיר הצליינות צ'נסטוחובה, אחד מסמלי עצמאות הכנסייה בפולין. כמו כן ביקר  בקרקוב, עיר הבירה של פולין לשעבר, שבה שימש כארכיבישוף, בקלוואריה זבז'ידובסקה, בוודוביצה , בנובי טארג, וכן באושוויינצ'ים. באחרונה ביקר במחנה אושוויץ I וקיים מיסה המונית בשטח מחנה אושוויץ-בירקנאו.
על פי הערכה, רבע מאוכלוסיית פולין השתתפה באירועים שערך האפיפיור.
יוחנן פאולוס השני ביקר בפולין שמונה פעמים נוספות במהלך שנות כהונתו. 3 
