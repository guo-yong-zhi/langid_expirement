פיגוע הירי בבית הכנסת בהאלה התרחש ב-9 באוקטובר 2019, ברובע פאולוס  בעיר האלה שבגרמניה. הפיגוע, שבו נרצחו שני בני אדם ונפגעו שניים נוספים, כוון כנגד הקהילה היהודית והתרחש בצהרי יום הכיפורים. האשם בעריכת הפיגוע הוא ימני קיצוני גרמני בן 27 בשם שטפן באלייט 1 .
שטפן באלייט נסע בצהרי 9 באוקטובר ברכב שכור מול "בית הכנסת בהאלה", ברחוב הומבולדט  שבעיר האלה. הוא העביר בשידור חי את מעשיו בפלטפורמת הסטרימינג "טוויץ'", ובה הסביר את מעשיו, בגרמנית ובאנגלית 2 . במהלך דבריו הכחיש את השואה, הביע עמדות אנטישמיות, גידף יהודים וזרים, והתבטא כנגד פמיניזם 1 . בהמשך התיעוד ניתן לראות, כי הוא החזיק ברכב רובים נוספים, תחמושת, מטעני חבלה ובקבוקי תבערה 2 . בחיפושי המשטרה ברכב נמצאו ארבעה קילוגרמים של חומר נפץ 3 .
בצהרי יום הכיפורים ה'תש"ף בשעה 13:15 התפללו בבית הכנסת בין כ-80 מבני הקהילה היהודית 4 . החמוש ירה כמה יריות על דלת בית הכנסת, ואף עשה שימוש במטען נפץ, אך לא הצליח להיכנס לבית הכנסת. הוא ניסה להיכנס לבית הכנסת דרך שלוש כניסות אך שלושתן היו סגורות 2 . משלא הצליח, ירה בתת מקלע שבידו לעבר עובר אורח ברחוב הסמוך לבית הכנסת, וגם לעבר צמיג מכוניתו של עובר האורח. כאשר עובר אורח נוסף התקרב אליו, ניסה לירות גם לעברו, אך נכשל עקב מעצור 2 . לפי דיווחים נוספים, החמוש השליך רימון יד לעבר בית הקברות היהודי בהאלה הסמוך.
הוא כשל בניסיונו להיכנס לבית הכנסת, ולכן נסע במכוניתו לרחוב שילר  בדרכו עצר במסעדת דונר ברחוב לודוויג ווכרר . תחילה ניסה לזרוק אל המסעדה חומר נפץ, אך החומר נתקע בדלת המסעדה והתפוצץ ברחוב. אז ירה בסועדים במקום, עד להגעתם של כוחות הביטחון. בהמשך נמלט לכיוון היציאה מהעיר. בדרכו עצר במוסך ודרש מהנוכחים באיומים וביריות כלי רכב חדש. החשוד בפיגוע נעצר על ידי המשטרה בסמוך לאתר בנייה על הכביש הפדרלי 91 , לאחר שגרם לתאונת דרכים 5 .
לאחר משפט מתוקשר שנמשך כ-5 חודשים, ובמהלכו סירב להודות באשמה ולא הביע חרטה, בית הדין האזורי הגבוה בנאומבורג הרשיע את באלייט בכל הסעיפים ופסק את העונש הגבוה ביותר בחוק הגרמני, מאסר עולם 6 .
