דּוֹבְּרוֹפְלוֹט  הייתה חברת ספנות רוסית בשליטת המדינה שנוסדה ב־1878. היא מומנה על ידי תרומות שנאספו באמצעות מְנוּיִים ומכאן שמה. החברה נודעה גם בשם צי המתנדבים הרוסי . בעיתוני התחייה בעברית היא נקראת "צי המתנדבים", "חיל נדבה בים" ו"צי הנדבה". 1 
דוברופלוט נוסדה ב־1878 בעקבות המלחמה בין רוסיה וטורקיה. מטרת הקמתה הייתה להעמיד לרשות רוסיה צי של אוניות סוחר חמושות ומהירות. את שלוש אוניותיה הראשונות רכשה דוברופלוט מחברת ספנות הנוסעים הגרמנית המבורג-אמריקה , אך כשהגיעו האוניות לידיה כבר הסתיימה המלחמה; בשל כך שימשו האוניות בתחילה כמובלות חיילים להחזרת החיילים הרוסיים מטורקיה, ואחר כך כאוניות סוחר אזרחיות. הקמת דוברופלוט עוררה מרוץ חימוש בין המעצמות הימיות העולמיות, שממשלותיהן סבסדו את בנייתן של אוניות סוחר בבעלות פרטית בתנאי שיהיו זמינות להסבתן לסיירות עזר בשעת מלחמה.
בכל שנות קיומה סייעה דוברופלוט רבות לממשלה, ותרמה תרומה חשובה להתפתחותה הכלכלית של רוסיה – במיוחד במזרח הרחוק הרוסי, שם הקימה החברה שירות אוניות סדיר בין ולדיבוסטוק ורוסיה האירופית. יתרה מכך, במלחמת רוסיה–יפן ובמלחמת העולם הראשונה מילאו אוניות הדוברופלוט משימות צבאיות, בהתאם לייעודן המקורי.
אחרי המהפכה הרוסית ומלחמת האזרחים ברוסיה, היו אוניות הדוברופלוט מפוזרות במדינות שונות ברחבי העולם, ורוסיה הסובייטית עשתה מאמצים באמצעות בתי דין בינלאומיים להשיב אותן לידיה. ב־1922 חודשה פעילותה של דוברופלוט בברית המועצות, וב־1925 היא הוטמעה בתוך צי הסוחר הסובייטי .
