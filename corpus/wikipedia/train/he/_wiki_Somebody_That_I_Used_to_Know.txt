Somebody That I Used to Know  הוא סינגל של הזמר-יוצר הבלגי-אוסטרלי גוטייה אשר מבוצע בשיתוף עם הזמרת הניו זילנדית קימברה. השיר הוא סינגל מן אלבום האולפן השלישי של גוטייה, Making Mirrors. השיר הוצא לאור לראשונה באוסטרליה ובניו זילנד כסינגל ב-5 ביולי 2011.
השיר נכתב והוקלט על ידי גוטייה ועוסק בחוויותיו במערכת יחסים קודמת. לכל אורך השיר מסומפל קטע מהשיר "סביליה" מאת הזמר לואיס בונפה.
השיר הוא השיר הלועזי המושמע ביותר בישראל לשנת 2012  1 
כמו כן, השיר זכה להצלחה גם במצעדים השבועיים כששהה שלושה שבועות בצמרת המצעד של גלגלצ. במצעד השנתי של התחנה לשנת 2012, הגיע השיר למקום השני.
בינואר 2018, הגיע למיליארד צפיות ביוטיוב.
בתחילת הווידאו קליפ, אשר בוים והופק על ידי נטשה פינקוס, גוטייה עומד בעירום על רקע לבן. בעת שהוא שר הרקע הלבן וגופו של גוטייה נצבעים בהדרגה באמצעות אנימציית סטופ מושן כאשר הצבעים שעל גופו חופפים אט אט לציור שברקע. בהמשך השיר גופה של קימברה, הנעמדת לצדו של גוטייה, נצבע גם כן בהדרגה אך לבסוף הצבע נעלם לחלוטין מגופה באופן אשר נועד לסמל כי בני הזוג נפרדו.
הציור שברקע של הווידאו קליפ מבוסס על יצירת אמנות שיצר אביו של גוטייה, פרנק דה בקר , אשר עיצב גם את העטיפה לאלבום האולפן של גוטייה "Making Mirrors" בו נכלל השיר.
לפני הקרנת הבכורה הרשמית של הקליפ, הקליפ הודלף לאתר Take 40 Australia. לדברי פינקוס הקליפ נגנב ובעקבות כך בתוך זמן קצר הוא הופיע באינספור אתרים ברחבי האינטרנט לפי שהוא הושק באופן רשמי. ב-30 ביולי 2011 הקליפ הופיע לראשונה באופן רשמי ב-YouTube. נכון לינואר 2018, לקליפ מעל למיליארד צפיות ב-YouTube.
הקומיקאים האמריקנים אנדי סמברג וטרן קליאם הופיעו בפרודיה לקליפ בפרק של התוכנית הקומית "סאטרדיי נייט לייב" ששודר ב-14 באפריל 2012 אשר במהלכו הופיע גם גוטייה.
