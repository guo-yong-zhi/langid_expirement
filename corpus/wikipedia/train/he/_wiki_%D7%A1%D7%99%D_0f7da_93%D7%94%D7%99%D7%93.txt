סינאמאלדהיד  הוא תרכובת אורגנית ארומטית שנוסחתה C9H8O. זהו נוזל שמנוני צמיג צהבהב המעניק לקינמון את הארומה האופיינית. המולקולה מורכבת מקבוצת פניל הקשור לאלדהיד דרך שרשרת לא רוויה. החומר נמצא באופן טבעי בקליפת עץ הקינמון ועצים נוספים מהסוג Cinnamomum. החומר דומה לליגנין ובדומה לו מסונטז בצמח מפנילאלנין. קימנאלדהיד מופק מקליפת העץ על ידי מיצוי בקיטור.
השימוש העיקרי בחומר הוא כתוסף מזון לממתקים, מסטיק, גלידה ומשקאות קלים בריכוזים של פחות מ-0.5%. החומר משמש גם בבשמים, כקוטל פטריות  בחקלאות לרוב להגנה על מערכת השרשים של הצמח. סינאמאלדהיד משמש גם כקוטל חרקים ואמצעי לדחיית בעלי חיים כולל כלבים וחתולים.
משתמשים בחומר גם להגנה על פלדה וסגסוגות ברזל אחרות מקורוזיה.
