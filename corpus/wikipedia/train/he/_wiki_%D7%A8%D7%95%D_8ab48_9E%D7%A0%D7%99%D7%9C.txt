רומן מניל  הוא אתלט עבר צרפתי, פעמיים ברציפות סגן אלוף העולם  וסגן אלוף אירופה  בקפיצה במוט.
מניל נולד וגדל בעיירה לה פלסי-בושאר שבאיל-דה-פראנס. הוא החל לעסוק בספורט כבר בגיל 7, אך בקפיצה במוט החל להתאמן רק בגיל 15.
להישג המשמעותי הראשון הגיע מניל בשנת 1998, כשזכה באליפות צרפת באולמות סגורים . אותה תוצאה הספיקה לו למקום השני באליפות הרגילה. ב-1999 סיים במקום השישי באליפות העולם באולמות סגורים שנערכה במאבאשי וזכה במדליית הארד באוניברסיאדה שנערכה בפלמה דה מיורקה. באותה שנה גם קבע שיא אישי חדש - 5.93 מ'. בשנת 2000 הוכתר כאלוף צרפת. הוא השתתף גם באולימפיאדת סידני, אך סיים רק במקום ה-31 בתוצאה מאכזבת של 5.40 מ', ולא העפיל לשלב הגמר. לאחר כישלונו בסידני, החל לעבוד עם פסיכולוג ספורט.
באליפות העולם באתלטיקה שנערכה באדמונטון ב-2001 סיים מניל במקום החמישי. התוצאה אותה השיג, 5.85 מ', הייתה זהה לזו של הזוכה במקום השני, אלכס אברבוך מישראל, אך מאחר שעבר גובה זה רק בניסיון השלישי, בניגוד לאברבוך ולשני קופצים נוספים, דורג במקום החמישי. באליפות העולם באולמות סגורים שנערכה באותה שנה בליסבון זכה במדליית הארד.
בשנים 2002 ו-2003 שוב זכה מניל באליפות צרפת, באחרונה אף קבע שיא של 5.95 מ', שהיה התוצאה הטובה ביותר שהשיג קופץ במוט כלשהו באותה שנה, והיא עדיין מהווה את שיאו האישי. עם זאת, באליפות העולם באתלטיקה שנערכה בפריז לא הצליח להעפיל לשלב הגמר, ובאליפות העולם באולמות סגורים שנערכה בבירמינגהאם סיים רק במקום השביעי. להישג דומה הגיע גם באליפות העולם באולמות סגורים שנערכה בבודפשט ב-2004. גם באולימפיאדת אתונה שנערכה באותה שנה לא הצליח מניל לשחזר את הישגיו. הוא סיים במקום ה-17, ולא העפיל לשלב הגמר.
לאחר שסבל מפציעה בקרסול, נעדר מניל ממרבית התחרויות הבאות, ולהישג המשמעותי הבא הגיע באליפות אירופה באתלטיקה שנערכה בגטבורג ב-2006. הוא חלק את מדליית הכסף עם טים לובינגר מגרמניה, והשניים היו לסגניו של אלוף אירופה אברבוך. 
באליפות העולם שנערכה באוסקה בשנת 2007 הוכתר לסגן-אלוף העולם. הוא קפץ לגובה זהה לזה שקפץ המנצח, בראד ווקר מארצות הברית , אך מאחר שעבר גובה זה רק בניסיון השני, הסתפק במדליית הכסף. באותה שנה נבחר ליו"ר איגוד האתלטים הצרפתים.
גם באולימפיאדה השלישית בה השתתף, אולימפיאדת בייג'ינג , כשל מניל בניסיונו להעפיל לשלב הגמר, לאחר שסיים במקום ה-14, בתוצאה נמוכה של 5.55 מ'. הוא הגיע למשחקים אלה בסמוך לאחר שהתאושש מפציעה.
במרץ 2009, לאחר שחברת נייקי החליטה שלא להאריך את חוזה החסות שלה עמו, הפיץ מניל סרטון וידאו ברשת יוטיוב, שבה הוא נראה רץ עירום ברחובותיה של פריז, כשהוא אוחז רק במוט הקפיצה. 1  הסרטון נועד לעורר הן את תשומת לבם של גורמים כלכליים אחרים שמניל קיווה שיעניקו לו חסות, והן את תשומת לבם של אזרחי צרפת למצבם של האתלטים במדינה. בסופו של דבר נטלה עליו את חסותה ספקית שירותי האינטרנט הצרפתית OVH.
באליפות העולם שנערכה אותה שנה בברלין זכה מניל במדליית כסף בפעם השנייה ברציפות, בזכות קפיצה לגובה של 5.85 מ', לאחר סטיבן הוקר מאוסטרליה שקפץ לגובה 5.90 מ'. באליפות אירופה שנערכה בברצלונה ב-2010 סיים במקום השמיני. באליפות העולם שנערכה בטגו ב-2011 העפיל לשלב הגמר, אך נכשל בשלושת נסיונותיו לעבור גובה נמוך יחסית, 5.65 מ', וסיים בלתי מדורג.
מניל למד במכון הלאומי למדעים יישומיים בטולוז והוסמך כמהנדס בשנת 2001. מאז שנת 2005 הוא עוסק במקצוע זה במשרה חלקית בחברת המחשבים הצרפתית אונילוג.
