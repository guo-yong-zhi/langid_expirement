אקור הוטל ארנה , לשעבר ברסי ארנה, מוכר גם כהיכל הספורט פריז-ברסי, הוא מתקן רב תכליתי השוכן בשכונת ברסי, סמוך לפארק ברסי ברובע השנים-עשר של פריז, בירת צרפת. ההיכל ניתן לזיהוי בנקל בזכות הארכיטקטורה המיוחדת שלו והעובדה שהוא נבנה כפירמידה המכוסה בכל פיאותיה בדשא ירוק עד. ההיכל נקרא על שם רשת המלונות אקור.
ההיכל נפתח ב-3 בדצמבר 1984 ומשמש דרך קבע לטורניר הטניס פריז מאסטרס מהסבב העולמי  ולאירועי ספורט רבים: אגרוף, כדורסל, כדוריד, התעמלות מכשירים ועוד. תכולת האולם נעה בין 7,000 ל-17,000 מושבים, בהתאם לסוג האירוע.
פרט לטורניר הטניס השנתי המתקיים בו, אירח האולם אירועי ספורט חשובים. חודש לאחר פתיחת האולם התקיימו בו המשחקים עולמיים באתלטיקה, אליפות העולם הראשונה באתלטיקה באולם. ב-1999 נטל ההיכל חלק באליפות אירופה בכדורסל שהתקיימה בצרפת. בשנת 2000 אירח את אליפות העולם בהתעמלות.
בשנים 1991 ו-1996 אירח האולם את גמר גביע אירופה לאלופות בכדורסל, ב-2001 את פיינל פור הסופרוליג וב-2010 את פיינל פור היורוליג. בישראל זכור האולם במיוחד בשל זכייתה של קבוצת מכבי תל אביב בגביע אירופה בשנת 2001, כשאלפים מאוהדי הקבוצה נכחו באולם ופרצו למגרש עם סיומו של משחק הגמר בו ניצחה את קבוצת פנאתינייקוס אתונה.
ב-2017 אירח האולם משחקים באליפות העולם בהוקי קרח עד שלב רבע הגמר.
באולם הופיעו כמה מהמוזיקאים הנודעים בעולם בהם: ג'סטין ביבר, סטינג, מדונה, מטאליקה, פיל קולינס, דפש מוד, הרולינג סטונז רד הוט צ'ילי פפרז בוב דילן ועוד
