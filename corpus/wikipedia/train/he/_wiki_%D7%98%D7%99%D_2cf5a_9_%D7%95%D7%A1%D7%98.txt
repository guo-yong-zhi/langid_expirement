טימותי וסט  הוא שחקן תיאטרון, קולנוע וטלוויזיה אנגלי.
טימותי וסט נולד בעיר ברדפורד שביורקשייר. אביו היה השחקן לוקווד וסט. הוא למד בבית הספר לבנים "ג'ון ליון סקול" שבלונדון ובבית הספר "בריסטול גרמר סקול" בבריסטול.
הוא החל את הקריירה שלו בשנת 1956 כעוזר למנהל במה בתיאטרון וימבלדון. הופעת הבכורה שלו בתיאטרון הייתה בשנת 1956 בווסט אנד כששיחק בהצגה "Caught Napping". במשך כמה עונות השתתף בתיאטרון רפרטוארי. ב-1959 שיחק ב"תיאטרון פיקדילי", וב-1965 היה חלק מה"רויאל שייקספיר קומפני" בסטרטפורד והופיע במחזות "קומדיה של טעויות", "טימון איש אתונה", "היהודי ממלטה" ו"עמל אהבה לשווא". עוד שיחק בהפקה של פיטר הול של ההצגה "מבקר המדינה" בהשתתפות פול סקופילד ואריק פורטר. בשנים 1980- 1981 היה מנהל אמנותי של "תיאטרון הפורום" בעיר בילינגהם.
ההופעה הראשונה שלו בטלוויזיה הייתה בעיבוד לרומן "הטיית לב" מאת ג'יין אוסטן" בו גילם את דמותו של צ'ארלס הייטר. אחר כך הרבה להופיע על המסך בתפקידי משנה. ההזדמנות הראשונה שלו בתפקיד ראשי הייתה ב-1975 בסדרת הטלוויזיה "אדוארד השביעי" בה גילם את הדמות הראשית ושני בניו סמואל וג'וזף שיחקו לצידו בתפקידי בני המלך אדוארד השביעי. תפקידים חשובים אחרים שלו היו בסרט "ניקולאס ואלכסנדרה" משנת 1972, "נשיא על הכוונת " מ-1973, "39 המדרגות", הקיסר אספסיאנוס בסדרת הטלוויזיה "מצדה" ובסרט " Cry Freedom" מ-1987.
במשך שלוש עונות שיחק וסט בסדרה "Brass", דרמה קומית בהפקת גרנדה טלוויז'ן. וב-1986 גילם את פרופסור פיורי בהופעה בלתי נשכחת בסדרה הקומית "A Very Peculiar Practice".
ב-1997 שיחק בהפקה של ה-BBC למחזה "המלך ליר" בתפקיד גלוסטר. ב-2001 גילם בסרט "איריס וג'ון" את תפקיד מוריס המבוגר, ובנו סמואל וסט גילם את אותה דמות בצעירותה.
שלוש פעמים גילם את דמותו של וינסטון צ'רצ'יל, בסרט "הירושימה" , במיני סדרה אוסטרלית "The Last Bastion"   ובסרט של ה-BBC "צ'רצ'יל והגנרלים" .
הוא השתתף בסדרת הדרמה של ה-BBC "בית קדרות" עיבוד מחודש לרומן באותו שם מאת צ'ארלס דיקנס. עוד משל דיקנס גילם את באונדרבי בסדרה על פי הספר "זמנים קשים". וכן גילם את דמותו של ג'ון דיקנס, אביו של הסופר, בסדרה הביוגרפית "דיקנס" משנת 2002. ב-2007 הצטרף לצוות הסיטקום "Not Going Out" בתפקיד ג'פרי אדמס אביהם של שתי דמויות מרכזיות בסדרה, ושיחק במספר פרקים.
ב-2011 הופיע בסדרה "Exile" של ה-BBC לצידם של ג'ון סים וג'ים ברודבנט. ב-2013 הצטרף לצוות השחקנים של אופרת הסבון "Coronation Street" של רשת ITV. בינואר 2014 החל להופיע בסדרה "איסטאנדרס" בתפקיד סטן קרטר.
וסט נשוי לשחקנית פרונלה סקיילס וגם שני בניהם סמואל וג'וזף הם שחקנים. וסט ואשתו הופיעו יחד על במת התיאטרון בין השאר במחזה מסיבת יום הולדת מאת הרולד פינטר. השניים בולטים בתמיכתם במפלגת הלייבור הבריטית. הם משמשים כפטרונים לתיאטרון "לייס מרקט תיאטר" בנוטינגהאם.
ב-1984 קיבל וסט תואר מפקד מסדר האימפריה הבריטית  על תרומתו לאמנות הדרמה. ב-2001 יצאה לאור האוטוביוגרפיה שלו A Moment Towards the End of the Play .
וסט הוא נשיא "האקדמיה למוזיקה ולאמנויות הדרמה של לונדון" . כמו כן הוא משמש כשגריר של ארגון צדקה בינלאומי למען ילדים יתומים .
