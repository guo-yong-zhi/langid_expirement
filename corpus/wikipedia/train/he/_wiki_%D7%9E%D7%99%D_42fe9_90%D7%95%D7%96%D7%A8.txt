מיוריאל באוזר  היא פוליטיקאית אמריקאית חברת המפלגה הדמוקרטית המכהנת כראש עיריית וושינגטון די. סי. מינואר 2015.
באוזר נולדה בוושינגטון די. סי., בתם הצעירה של ג'ואן אחות במקצועה וג'ו באוזר, מנהל מתקני בתי ספר ציבוריים ופעיל קהילתי. היא למדה בתיכון קתולי במרילנד, סיימה תואר ראשון בהיסטוריה באוניברסיטת צ'טהאם בפיטסבורג ותואר שני במדיניות ציבורית באוניברסיטה האמריקאית בוושינגטון. באוזר עבדה כמדריכת תיירים בפארק המול ובאתרים נוספים בעיר, וכנציגת תביעות בחברת הביטוח סטייט פארם.
ב-2004 נבחרה לוועדה המייעצת למועצת העיר וושינגטון. במאי 2007 נבחרה למועצת העיר כנציגת רובע 4, בבחירות מיוחדות שנערכו בעקבות התפטרותו של חבר המועצה אדריאן פנטי המועמד המשוער לראשות העיר, שתמך פומבית במועמדותה. בנובמבר 2008 נבחרה לכהונה נוספת ובנובמבר 2012 לכהונה שלישית. במועצה כיהנה כיושבת ראש ועדת הפיתוח הכלכלי.
במרץ 2013 הודיעה על כוונתה להתמודד לראשות העיר, באפריל 2014 זכתה בבחירות המקדימות של המפלגה הדמוקרטית כשגברה על ראש העיר המכהן וינסנט גריי. בבחירות הכלליות זכתה ברוב של 54.5% ובינואר 2015 הושבעה לתפקידה. ב-2018 נבחרה לתקופת כהונה נוספת ברוב של 80%.
ביוני 2019 ביקרה בישראל ונפגשה עם ראשי שלוש הערים הגדולות - ראש העיר ירושלים משה ליאון, ראש העיר תל אביב רון חולדאי וראש העיר חיפה עינת קליש רותם.
באוזר רווקה ומתגוררת בשכונת ריגס פארק. במאי 2018 הודיעה כי אימצה ילד.
