לזלי ג'ונס  היא שחקנית וקומיקאית אמריקאית, שהייתה חברת צוות השחקנים בתוכנית המערכונים "סאטרדיי נייט לייב". ג'ונס מככבת בפסטיבלי קומדיה, כולל Just for Laughs במונטריאול ופסטיבל הקומדיה של אספן. ב-2010 שודר ספיישל שלה, Problem Child, ברשת שאוטיים. 2  ב-2016 כיכבה ג'ונס בסרט "מכסחות השדים" בתפקיד פטי טולן.
לזלי ג'ונס נולדה בממפיס, טנסי. 2  אביה שירת בצבא, ומשפחתה עברה ממקום למקום בתדירות גבוהה. 3  לבסוף המשפחה השתקעה בלוס אנג'לס, כאשר אביה קיבל עבודה בתחנת הרדיו של סטיבי וונדר, KJLH, כמהנדס אלקטרוניקה. ג'ונס למדה בבית ספר תיכון בלינווד, קליפורניה, שם גם שיחקה כדורסל; אביה הציע לה את הספורט הזה בגלל גובהה, שעומד על 1.83 מטר. 4 
ג'ונס למדה באוניברסיטת צ'פמן עם מלגת כדורסל, והמשיכה את לימודיה בקולורדו סטייט כאשר המאמן שלה עזב את צ'פמן לטובת האוניברסיטה בקולורדו. 5  6  היא תכננה ללמוד משפטים, 2  אך שינתה את דעתה מספר פעמים, כאשר בינתיים למדה במספר מגמות, כולל חשבונאות, מדעי המחשב ובסופו של דבר בחרה בתקשורת. 7  בצ'פמן, ג'ונס עבדה גם כדי. ג'יי בתחנת הקמפוס. 7  בסיום לימודיה עדיין לא הייתה בטוחה מה היא רוצה לעשות, והיא שקלה את האפשרות של קריירה בכדורסל באירופה. 2 
ג'ונס התחילה לעשות סטנד-אפ ב-1987, כשהייתה עוד סטודנטית, כאשר חברה רשמה אותה לתחרות "מי הכי מצחיק בקמפוס?". 2  3  היא נצחה בתחרות, ובתום לימודיה חזרה ללוס אנג'לס, 2  שם התחילה להופיע במועדונים, בעת שהתפרנסה מעבודות יותר אירעיות. 8  הקומיקאים Mother Love ודייב שאפל עודדו אותה לעבור לניו יורק כדי לחדד את המיומנויות שלה. היא התגוררה שם שנתיים, והופיעה בתוכנית ComicView של ערוץ BET, לפני שחזרה ללוס אנג'לס. 7  הייתה לה הופעה ב"קומדי סטור" במערב הוליווד, עליה קיבלה ביקורות שליליות. 7  היא פתחה עבור ג'יימי פוקס, והקהל הגיב בקריאות בוז. פוקס אמר לה שהיא צריכה לצאת ולחיות את החיים כדי שיהיה לה חומר לקומדיה שלה. "את כזה, בת 18, אין לך עדיין מה להגיד. לכי תמצאי עבודה, תפוטרי, תשברי לבבות והלב שלך יישבר.". 7  9 
ג'ונס המשיכה לעבוד על הקומדיה שלה, ולאט לאט, התחילה לקבל תפקידים בסרטים, תוכניות טלוויזיה, ובפרסומות, ביניהם In the House, Coach, Snap Judgment, Malcolm and Eddie ו-Girlfriends.היא חזרה גם להופיע במועדונים ופסטיבלים: בפסטיבל הקומדיה במונטריאל, הפסטיבל באספן, ובהופעות קומדיה בטלוויזיה - מטעם קומדי סנטרל - Premium Blend ו-Laffapalooza, ב-Def Comedy Jam של HBO, ועוד. ב-2014 הופיעה בסרט Top Five של כריס רוק, והוא זה שהמליץ ללורן מייקלס, המפיק של סאטרדיי נייט לייב, להוסיף אותה לקאסט של התוכנית, כי היא "האישה המצחיקה ביותר שאני מכיר". 3  10 
בדצמבר 2013, סאטרדיי נייט לייב קיימה יום ליהוק במטרה להוסיף לפחות שחקנית אפרו-אמריקאית אחת לשורותיה, וג'ונס נבחנה. סשיר זמאטה הצטרפה ללהקה כשחקנית, בעוד ג'ונס ולקנדרה טוקס צורפו כתסריטאים. 11  במאי 2014 ג'ונס הופיעה בתוכנית בקטע שצחק על חיי האהבה שלה וכן על הפוטנציאל שלה להרבעת עבדים - הסגמנט גרם למחלוקת ועורר הדים בתקשורת. 5  12 
לאחר שתי הופעות נוספות בתחילת עונת 2014, ג'ונס צורפה כחברה קבועה לצוות השחקנים באוקטובר 2014, עם הופעת בכורה בפרק שאירח ג'ים קארי. היא הייתה, בגיל 47, האדם המבוגר ביותר להצטרף לקאסט. עם הצטרפותה של ג'ונס, הייתה זו הפעם הראשונה שהיו שתי נשים שחורות בתוכנית באותה העת. בנוסף, העונה ה-40 כללה את המספר הגדול ביותר של שחקנים שחורים משהיו בסדרה אי פעם. 13 
ב-2014, ג'ונס השתתפה בסרט הראשון שביים כריס רוק, Top Five; רוק אמר בראיון, "יש כמה אנשים שבאמת בולטים בסרט. יש מצב שתרצו לראות יותר לזלי ג'ונס." 14 
ב-2015, ג'ונס הופיעה בסרט של ג'אד אפטאו ואיימי שומר, תאונת רכבת; אפטאו ושומר כתבו תפקיד במיוחד עבור ג'ונס לאחר שראו אותה ב-Top Five. 15 
ב-2016, היא כיכבה בסרט הרימייק מכסחות השדים, בתפקיד פטי טולן, לצד מליסה מקארתי, קריסטן וויג, וקייט מקינון. 16  באותה שנה שיחקה בקומדיית הפעולה "מאסטר מיינדס" לצידם של זאק גאליפנאקיס, קריסטן ויג, אוון וילסון וג'ייסון סודייקיס.
במהלך המשחקים האולימפיים של 2016 בריו דה ז'ניירו, ג'ונס משכה עוקבים רבים במדיה החברתית ובעיתונות כאשר מיצבה עצמה כאוהדת "שרופה" של נבחרת ארצות הברית, דרך פעילות בזמן אמת בטוויטר, והעלאת קטעי וידאו של התגובות שלה למשחקים. כשההתלהבות מג'ונס גברה, עם מאמרים כדוגמת זו בהפינגטון פוסט, שכותרתה "יותר כיף לצפות בג'ונס צופה באולימפיאדה, מאשר לצפות באולימפיאדה", מפיק הטלוויזיה מייק שומאכר, פרסם בטוויטר שכדאי לחבר שלו, ג'ים בל המפיק האחראי על שידורי האולימפיאדה ב-NBC, להוסיף את ג'ונס לצוות הפרשנים של המשחקים; בל הגיב בטוויטר למחרת וביקש מג'ונס להצטרף. היא הסכימה וטסה ריו, שם סיקרה אירועי שחייה, אתלטיקה, התעמלות, וכדורעף חופים עבור NBC. 17 
לקראת הקרנת הבכורה של מכסחות השדים, ג'ונס צייצה בטוויטר שאף מעצב אופנה לא מוכן להכין לה שמלה, מכיוון שאין היא עומדת בקנה עם אידיאל היופי ההוליוודי. שותפתה לסרט, מליסה מקארתי גם עמדה בפני דילמה דומה כאשר אף מעצב לא רצה להכין שמלה לאישה שמנה, מה שגרם למקארתי לפתוח ליין בגדים משלה. במקרה של ג'ונס, מעבר לסוגיית המידה המוצהרת, הסברה הייתה שגם גילה וצבע עורה שיחקו תפקיד בהדרה. המעצב העולה הצעיר, כריסטיאן סיריינו, שזכה בעונה הרביעית של פרויקט מסלול, נידב את עצמו למשימה, וכשג'ונס פסעה בשטיח האדום בשמלה שעיצב לה, השניים עשו live tweeting מהאירוע. 18  19 
בעקבות יציאת הסרט מכסחות השדים, ג'ונס הפכה למטרה במטח של התקפות גזעניות ומיזוגיניות בטוויטר. טוויטר הגיבה בנקיטת פעולה נגד מספר משתמשים, כולל סילוקו של הבלוגר הרפובליקני מברייטברט, מיילו ינופולוס, אשר הואשם בארגון המתקפה והסתה נגד ג'ונס. ג'ונס ניסתה להגיב לתוקפים, ואז ניסתה להתעלם - אך כאשר ההתקפות המשיכו, היא הודיעה שהיא עוזבת את טוויטר ב-18 ביולי 2016. ג'ונס התארחה באותו שבוע בתוכנית Late Night with Seth Meyers, שם תיארה את החוויה הקשה ועל הפגישה עם מנכ"ל טוויטר ג'ק דורסי. בתגובה יאנופולוס אמר שהוא בעצם הקורבן, וששמו אותו למטרה מכיוון שהוא "הומו שמרן". ג'ונס אמרה ש"חופש הביטוי וביטוי שנאה הם שני דברים שונים". 20 
כעבור חודש, שוב הייתה ג'ונס למטרה. האתר האישי שלה נפרץ, ותוכנו הוחלף בתמונות רישיון הנהיגה והדרכון שלה, סרטון של הגורילה הרמבה  תוך רמיזה גזענית שג'ונס היא גורילה, ותמונות עירום שלכאורה היא המצולמת בהן. 21  ג'ונס הורידה את האתר.
אירועים אלו הביאו תמיכה שופעת מצד סלבריטים, שהשתמשו בהאשטאג LoveForLeslieJ#, בטוויטר ובאינסטגרם כדי לחזק אותה ולהתנגד למתקפות. קווסטלאב הגדיר את מה שקורה לג'ונס כפשעי שנאה. בין מבטאי הסולידריות - פול פייג, גבורי סידיבי, אלן דג'נרס, שרה בניקאסה, אווה דוברני, הילרי קלינטון, קייטי פרי, אוקטביה ספנסר, אנה קנדריק, לינה דנהאם ואחרים. 22  23 
