אלפרד קייזין  היה אינטלקטואל, סופר ומבקר ספרות יהודי-אמריקאי. נמנה עם קבוצת "האינטלקטואלים של ניו יורק", מאז פרסום ספרו On Native Grounds ב-1942 ואילך נחשב כבר סמכא בנושאי הספרות העכשווית. 1 
קייזין נולד בבראונסוויל שברוקלין ב-1915. כילד סבל מפגיעה באשכים שגרמה לו לרגשות בושה ואומללות שליוו אותו כל חייו, בצד תקווה ותאוות-חיים. 2  למד בסיטי קולג' של ניו יורק ובאוניברסיטת קולומביה ועוד במהלך לימודיו כתב מאמרים ל"ניו יורק טיימס", ל"ניו ריפבליק" ולמגזין Fortune". ב-1942 זכה במלגת גוגנהיים, בזכותה התפנה לכתיבת ספרו On Native Grounds: An Interpretation Of Modern American Prose Literature, בו ניתח את הספרות האמריקאית מסוף המאה ה-19 ועד ראשית המאה ה-20, והוא בן 27 בלבד  . 3 
בהמשך כתב אוטוביוגרפיה בשלושה חלקים: A Walker in the City  , Starting Out in the Thirties   ו-New York Jew  , שבהם סיפר על ילדותו, נעוריו ובגרותו כיהודי בברוקלין, השואף להגיע אל "העיר הגדולה", מנהטן. למעשה מתאר קייזין באוטוביוגרפיה את ההתבגרות האישית, הרוחנית והתרבותית ובניית הזהות של דור שלם של אינטלקטואלים-מהגרים, רובם ככולם יהודים, על רקע השפל הגדול ומלחמת העולם השנייה, דור שהשפיע על החשיבה הביקורתית והיצירה התרבותית של ניו יורק בשנת החמישים והשישים. בספרו Starting Out in the Thirties ניסח את המוטו של קבוצה זו:
יש תקופה בתולדות האדם, שקבוצה אחת מרגישה שהיא מרכז המאורעות. היינו עניים, העתיד היה מעורפל, איש לא שם אלינו לב. ואף על פי כן הרגשנו עמוק בליבנו כי עצם העובדה שנמצאים אנו מחוץ לחברה המוכרת ושאנו יהודים - הפכה אותנו למרכז העולם אפילו בעיניה של גרמניה ההיטלראית. ההיסטוריה הלכה והכינה באמצעות קורבנותיה היהודים, את אות החירות, את גילוי האמת הגדולה. ראיתי בבדידותי, בכל המיוחד שבנו, בעוניים של הורי, סימן כי עלינו לעבוד כדי ליצור את האושר העתיד לבוא.
בהמשך נגעה ביקורתו בדה-סטטרוקטורה של המודרניזם, בספרות יהודית, ספרות אפרו-אמריקאית וספרות של דרום ארצות הברית והיה אחד הראשונים שהתייחסו באופן עמוק אל הספרות והתרבות של דור הביט. בין היתר טיפח וקידם את הקריירות של סול בלו ונורמן מיילר שאף היו לידידיו האישיים. בשנות השישים והשבעים התעמק בחקר השואה והשתקפותה בספרות, חקירה שהובילה אותו לחקר היהדות כתופעה יוצאת דופן לטוב ולרע. 4  כידיד קרוב ושותף לדעתה של חנה ארנדט ביקר בחריפות את ספרות השואה היהודית ובפרט את אלי ויזל, אותו האשים בבדיית סיפורים ששובצו בספרו "הלילה", על כך הגיב ויזל שקייזין מסייע להכחשת השואה. 5 
בנו הוא ההיסטוריון והביוגרף מייקל קייזין, שזכה אף הוא במלגת גוגנהיים ב-2003.
