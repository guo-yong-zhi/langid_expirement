מועדון הכדורגל ויגאן את'לטיק  הוא מועדון כדורגל אנגלי מהעיר ויגאן שבצפון אנגליה, המשחק בפוטבול ליג הראשונה. המועדון עורך את משחקי הבית שלו באצטדיון DW, אותו הוא חולק עם קבוצת הרוגבי העירונית.
ויגאן הוקמה בשנת 1932 בעקבות התפרקותה של קבוצת ויגאן בורו שנה קודם לכן. היה זה הניסיון החמישי להקים מועדון כדורגל בעיר ויגאן בעקבות התפרקותן של קבוצות ויגאן קאונטי, ויגאן יונייטד, ויגאן טאון וויגאן בורו.
עד לשנת 1978 שיחקה הקבוצה בליגות החובבניות באותה שנה העפילה הקבוצה לליגה הרביעית ובכך העפילה לראשונה אל הפוטבול ליג.
4 שנים לאחר שהתקבלה לפוטבל ליג העפילה וייגאן לראשונה בתולדותיה לליגה השלישית בה היא שיחקה 11 שנים ברציפות עד שבסיום עונת 93–1992 חזרה הקבוצה לליגה הרביעית.
4 שנים לאחר שירדה לליגה הרביעית חזרה ויגאן לליגה השלישית לאחר שסיימה ראשונה בליגה הרביעית והחל מעונתה השנייה הפכה לקבוצת צמרת שמנסה לעלות לליגת המשנה אך נכשלת.
בין השנים 1999–2001 העפילה ויגאן למשחקי הפלייאוף על ההעפלה לליגת המשנה כאשר בשנים 1999 ו 2001 היא הפסידה בחצי גמר הפלייאוף למנצ'סטר סיטי ורדינג בהתאמה ואילו בשנת 2000 היא העפילה לגמר הפלייאוף על ההעפלה לליגת המשנה אך נוצחה במשחק הגמר בידי ג'ילינגהאם כאשר עד לדקה ה 114 של ההארכה היא הוליכה 1–2 אך נוצחה לבסוף 2–3.
בסיום עונת 03–2002 העפילה ויגאן לראשונה בתולדותיה לליגת המשנה לאחר שזכתה באליפות הליגה השלישית עם 100 נקודות ליגה.
את עונתה הראשונה בליגת המשנה סיימה ויגאן במקום השביעי כאשר היא מפספסת ב 2 נקודות את הכרטיס למשחקי הפלייאוף על ההעפלה לפרמייר ליג. שנה מאוחר יותר העפילה ויגאן לראשונה בתולדותיה לפרמייר ליג לאחר שסיימה שנייה בליגת המשנה ואת עונתה הראשונה בפרמייר ליג סיימה במקום העשירי, המקום הגבוה בתולדותיה.
הייתה זאת עונתה היחידה של וויגאן בחלק העליון של הטבלה וכבר בעונתה הבאה היא נאבקה נגד הירידה תוך שהיא ניצלה במחזור הסיום בזכות ניצחון חוץ על שפילד יונייטד בקרב ראש בראש נגד הירידה כאשר ויגאן הייתה חייבת ניצחון ואילו שפילד יונייטד היה מספיק לה תיקו.
גם ביתר העונות לא הצליחה וויגאן לשחזר את הצלחתה מעונתה הראשונה בפרמייר ליג והיא נאבקה במרבית עונתיה נגד הירידה לליגת המשנה.
ב-11 במאי 2013 זכתה הקבוצה בגביע האנגלי לראשונה בתולדותיה כאשר ניצחה בגמר 0–1 את מנצ'סטר סיטי. 4 ימים לאחר שזכתה בגביע האנגלי נשרה וויגאן לליגת המשנה לאחר 8 עונות בפרמייר ליג לאחר הפסד לארסנל במחזור הלפני האחרון. הייתה זו הפעם הראשונה בממלכה בה קבוצה שירדה ליגה זכתה בגביע. 1 
בזכות זכייתה בגביע האנגלי הקבוצה שיחקה בשלב הבתים של הליגה האירופית בעונת 2013/2014. הקבוצה הוגרלה לבית הכולל את הקבוצות רובין קאזאן, מריבור וזולטה ורכם. הקבוצה סיימה את הבית במקום האחרון עם 5 נקודות והודחה מהטורניר.
בסיום עונת 2014/2015 הקבוצה ירדה לליגה שלישית לאחר 12 עונות בהן שיחקה באחת משתי הליגות הראשונות.. בעונת 2015/2016 העפילה הקבוצה חזרה לליגה השנייה.
בסיום עונת 2016/2017 נשרה הקבוצה חזרה לליגה השלישית. ובסיום עונת 2017/2018 העפילה הקבוצה חזרה לליגת המשנה. בסיום עונת 2019/2020, נשרה הקבוצה לפוטבול ליג הראשונה, אף על פי שלא סיימה באחד משלושת המקומות האחרונים עקב בעיות כלכליות, כתוצאה מהן, הורדו לקבוצה 12 נקודות והיא לא שרדה בליגה.
בסיום עונת 2021/2022 שבה הקבוצה לצ'מפיונשיפ, אך שבה לפוטבול ליג הראשונה בעונה שלאחר מכן.
