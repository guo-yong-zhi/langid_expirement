עֵילָם גְרוֹס  הוא פיזיקאי ישראלי, פרופסור מן המניין במחלקה לפיזיקת חלקיקים במכון ויצמן למדע ברחובות.
גרוס נולד בתל אביב. אביו, יהושע גרוס 1 , היה מהנדס יליד ליטא ואיש אצ"ל.
גרוס שירת בצה"ל בחיל הקשר והאלקטרוניקה. לאחר מכן למד הפקת מוזיקה בניו יורק.
בשנת 1984 סיים לימודי תואר ראשון בפיזיקה בהצטיינות יתרה באוניברסיטה העברית בירושלים. את לימודיו המתקדמים השלים במכון ויצמן למדע: בשנת 1986 סיים לימודי תואר שני בפיזיקה תאורטית, בהנחייתו של פרופ' נתן זייברג ובשנת 1991 סיים דוקטורט בפיזיקה ניסויית של אנרגיות גבוהות, בהנחייתם של פרופ' גיורא מיקנברג ואהוד דוכובני.
בשנים 1991–1993 שימש כעמית מחקר במרכז האירופי לחקר החלקיקים CERN. בשנת 1993 הצטרף לסגל מכון ויצמן למדע, תוך שהוא מחלק זמנו בין המכון לבין CERN, שבו עסק בחיפוש אחר החלקיק האלמנטרי בוזון היגס. בנובמבר 1998 מונה לפרופסור חבר במחלקה לפיזיקה של מכון ויצמן למדע. החל מאוגוסט 2011 הוא מרכז את החיפוש אחר בוזון היגס ב-CERN, והוביל את ניסוי ATLAS שבו התגלה החלקיק. בשנת 2012 מונה לפרופסור מן המניין.
בנוסף לפעילותו המחקרית מלמד גרוס ביחידה לפעולות נוער של מכון ויצמן למדע ומתמקד בפופולריזציה של נושאים מתקדמים בפיזיקת חלקיקים. כמו כן הוא עוסק בפופולריזציה של הפיזיקה במסגרות נוספות, בין היתר בתוכנית "למה מה?" בערוץ 8, ובמסגרת עמותת מדע גדול, בקטנה.
לצד פעילותו המדעית, עוסק גרוס במוזיקה – כותב שירה ושר. שירו "איינשטיין באמסטרדם" הופץ כסינגל.
גרוס הוא אב לשתי בנות. אחיו הבכור, תא"ל אהוד גרוס, היה קצין חינוך ראשי בצה"ל.
מכתביו:
