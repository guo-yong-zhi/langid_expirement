צבי פישמן  הוא תסריטאי במאי וסופר ישראלי.
נולד במסצ'וסטס וגדל בארצות הברית, לנעמי והווארד פישמן, משפחה חילונית. את בר המצווה שלו חגג בכנסייה. למד בתיכון פרוטסטנטי יוקרתי. ב-1972 קיבל תואר ראשון בקולנוע  מאוניברסיטת ניו יורק.
כשהיה בשנה האחרונה באוניברסיטה, הבמאי הצ'כי איוון פאסר ראה תסריט שכתב פישמן, התלהב וביקש שיכתוב תסריט בנושא אחר. בעקבות כך פישמן כתב את הסרט "Law and Disorder", 1  שביים איוון פאסר. את הסרט הפיקה חברת סרטי קולומביה ב-1974 בעלות של עשרה מיליון דולר.
היה מורה לתסריטאות ולכתיבה יוצרת במשך חמש שנים בבית ספר לקולנוע וטלוויזיה של אוניברסיטת ניו יורק.
ב-1974 הוציא רומן בשם "גן עדן" בהוצאת Dell Publishing.
ב-1979 כתב את הסרט "The Hitter" 2  לצד הבמאי כריסטופר ליטץ בהפקת חברת "Peppercorn Wormser".
ב-1986 יצא הסרט "Chopping Mall" שפישמן היה מעורב בכתיבתו, בהפקת חברת Filmways. באותה שנה תסריט שכתב לסרט בשם "Hunchback", נרכש על ידי חברת מירמקס.
בזמן מבצע שלום הגליל, בעת שהתגורר בניו יורק, היה המנהל הראשון של עמותת "שר-אל" העוסקת בארגון מתנדבים מרחבי העולם לעבודה במסגרת צה"ל.
ב-1984 עלה לישראל והחל תהליך של חזרה בתשובה. התחתן ולמד במכון מאיר, ישיבת בית אל ועטרת כהנים. ב-1989 החל ללמד תסריטאות ב"מעלה - בית הספר לטלוויזיה לקולנוע ולאמנויות" במשך כשלוש שנים.
כתב, ביים והפיק מספר סרטים קצרים, והפיק סרטי תעודה למוסדות שונים. ב-2007 יצא הסרט "אהוד איש מקסים" שכתב פישמן וביימו יחזקאל לנג ודוד סמואלס. 3  כתב וביים סדרה בת חמישה פרקים בנושא רפואה והלכה, וכתב וביים את הסרט "המשכן" למשרד החינוך. על יצירות אלו זכה בפרס שר החינוך ליצירה ותרבות יהודית.
ב-2015 כתב, ביים והפיק את הסרט "סיפורי מעשיות של רבי נחמן" המבוסס על הסיפורים "מעשה מביטחון", "האינדיק", "מעשה מאוצר תחת הגשר" ו"מעשה מחכם ותם" מתוך סיפורי מעשיות משנים קדמוניות שכתב רבי נחמן מברסלב. שפת הסרט היא אנגלית והשחקנים הראשיים הם יהודה ברקן ודניאל דיין. 4 
הוא מפרסם בלוגים באתר ערוץ 7 באנגלית, 5  ובאתר The Jewish Press. 6 
פישמן פרסם ביחד עם הרב דוד סמסון  ספרים באנגלית המבוססים על תורתם של הרב אברהם יצחק הכהן קוק והרב צבי יהודה הכהן קוק.
פישמן נשוי ליפה ואב לשבעה, מתגורר בירושלים.
