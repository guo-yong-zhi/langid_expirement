רוברט ליין "בוב" סאגט  היה שחקן, קומיקאי, במאי, סטנדאפיסט, מנחה טלוויזיה ותסריטאי יהודי-אמריקאי. מוכר בעיקר בזכות גילומו של האבא דני טאנר בסיטקום "צער גידול בנות". בנוסף, דיבב את דמותו של טד מוסבי העתידי בקומדיית המצבים "איך פגשתי את אמא".
סאגט נולד בפילדלפיה שבארצות הברית למשפחה יהודית. אימו רוזלין דולי הייתה מנהלת בית חולים ואביו היה מנהל סופרמרקט. גדל תחילה בעיר לקינגטו שבווירג'יניה, לפני שחזר להתגורר בפילדלפיה. למד בבית ספר לקולנוע שבאוניברסיטת טמפל, משם יצר סרט שזיכה אותו בפרס אקדמיית הסטודנטים לקולנוע בשנת 1978. למד לאחר מכן באוניברסיטת דרום קליפורניה במשך כמה שיעורים ונשר. במהלך חייו איבד סאגט שתי אחיות, אנדראה מהתבקעות מפרצת וגיי ממחלת הסקלרודרמה.
סאגט התגלה לראשונה בקומדיה "מצב קריטי" לצד הקומיקאי ריצ'רד פריור. התפרסם בכל העולם בסוף שנות ה-80 ובתחילת שנות ה-90 בסדרת הקאלט המשפחתית "צער גידול בנות". בסדרה שיחק בתפקיד הראשי של דני טאנר, אביהם האלמן של בנות טאנר מישל, סטפני ודי ג'יי הנעזר בניהול הבית בחברו ג'ואי ובגיסו ג'סי 1 . בתחילת 1990 הוא התחיל להנחות את התכנית "קטעי הווידאו המצחיקים של אמריקה" שזכתה לפופולריות רבה. במקביל, הופיע סאגט במועדנים במופע של בדיחות גסות, במופע שסתר את התדמית "הטובה" וה"נקייה" שבזכותה התפרסם 2 . לאחר סיום הצילומים של "צער גידול בנות" עבר לעשות סטנדאפ וולגרי ובוטה, בין היתר גם בערוץ "קומדי סנטרל".
ב-1998 ביים את סרטו העלילתי הראשון, הקומדיה "עבודה מלוכלכת". בשנת 2000 הנחה את סרט הקומדיה הטלוויזיוני "Becoming Dick" ששודר בערוץ E! וכיכבו בו רוברט וגנר והרלנד ויליאמס.
סאגט הנחה במשך שמונה שנים את סדרת הפספוסים "America's Funniest Home Videos". ב-2001 כיכב בסיטקום "לגדל את אבא" ברשת The WB. ב-2003 ערך הופעה קולנועית קומית קצרה בקומדיה "טיפשים בהפסקה שנייה". החל מ-2005 ועד 2014, סאגט דיבב את קולו של טד מוסבי העתידי  בסיטקום "איך פגשתי את אמא". ב-2006 נבחר להנחות את הגרסה האמריקאית לשעשועון "1 נגד 100", הנחה את התוכנית במשך שנתיים. ב-2007 ביים כתב והפיק סאגט את סרט הטבע הפרודי "הצד הגס של הפינגווינים", המבוסס על סרט הדוקו זוכה פרס האוסקר "משפחת הקיסרים". ב-2009 כיכב בעונה היחידה של הסיטקום "לשרוד בפרברים" ברשת ABC. בשנת 2018 גילם את דמותו של ריצ'י נייט בסדרת הטלוויזיה הקומית של שירות נטפליקס "השוטר הטוב", אשר מבוססת על הסדרה הישראלית באותו שם.
סאגט היה אב לשלוש בנות מגרושתו שרי קרמר, לה היה נשוי בשנים 1982–1997. ביוני 1991 ביקר סאגט בישראל במשך כשבוע, עם אשתו והוריו, כאורח של משרד התיירות 3 .
בשנת 2018 התחתן בוב סאגט בשנית עם קלי ריזו.
ב-9 בינואר 2022, בגיל 65, נמצא מת בחדרו במלון ריץ-קרלטון באורלנדו. הוא הופיע במופע סטנדאפ בג'קסונוויל בערב הקודם 4 .
