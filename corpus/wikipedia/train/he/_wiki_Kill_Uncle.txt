Kill Uncle הוא אלבום הסולו השני של המוזיקאי הבריטי מוריסי. האלבום יצא ב-4 במרץ 1991 על ידי הלייבלים HMV ו-EMI.
Kill Uncle הוקלט כשמוריסי היה בשלב מעבר מבחינה מקצועית, לאחר שסיים את עבודתו עם המפיק המוזיקלי סטיבן סטריט, איתו עבד בעבר על אלבומי הסמית'ס ועל אלבום הבכורה שלו כסולן, "Viva Hate", ולפני שהחל בשיתוף פעולה רב שנים עם המוזיקאים אלן וייט ובוז בורר. האלבום הופק על ידי קלייב לאנגר ואלן וינסטנלי. האלבום הוקלט באולפני הוקאנד שבאחוזת הוקאנד במחוז אוקספורדשייר באנגליה, בשנים 1990–1991.
האלבום יצא ב-4 במרץ 1991 על ידי הלייבלים HMV ו-EMI.  "Our Frank", הסינגל המוביל מתוך האלבום והשיר שפותח אותו, הגיע למקום ה-26 במצעד הסינגלים הבריטי ולמקום השני במצעד הרוק המודרני האמריקאי. מוריסי עצמו מופיע על עטיפת האלבום.
מוריסי שר וכתב את המילים לכל שירי האלבום, ואת רוב שירי האלבום הלחין מארק אי. נבין מלהקת "Fairground Attraction", למעט שני שירים שהולחנו על ידי קלייב לאנגר. נבין גם היה זה שניגן על הגיטרה בכל שירי האלבום, ועוד השתתפו בו גם מארק בדפורד, שניגן על גיטרה בס, ואנדרו פארסי, שניגן על התופים.
בבריטניה הגיע האלבום בשיאו למקום השמיני במצעד האלבומים, מכר כ-60,000 עותקים וזכה למעמד של אלבום כסף. בארצות הברית הוא הגיע בשיאו למקום ה-52 במצעד האלבומים ומכר כ-220,000 עותקים.
סינגל נוסף שיצא מתוך האלבום, "Sing Your Life", הגיע למקום ה-33 במצעד הסינגלים הבריטי ולמקום ה-10 במצעד הרוק המודרני האמריקאי.
האלבום קיבל ביקורות מעורבות ממבקרי המוזיקה. באתר Allmusic נכתב כי "באלבום הזה מוריסי הידרדר לדרגה של פרודיה עצמית, עם סדרה של שירי ג'אנגל פופ אלטרנטיביים נעימים אך עייפים". המגזין רולינג סטון העניק לאלבום ציון של שני כוכבים מתוך חמישה, ובביקורת נכתב: "אין ספק שמוריסי לא איבד דבר מהשנינות ומהתיאטרליות שלו. כמה משירי האלבום מזכירים את הטובים שבשירי הסמית'ס. מה שחסר באלבום זו קוהרנטיות וכריזמה. התחושה מההאזנה לאלבום היא שמדובר באוסף מקוטע של שירי אולפן מלוטשים, ולא באלבום גמור ועקבי". אתר המוזיקה פיצ'פורק העניק לאלבום ציון של 6 מתוך 10. לעומת זאת, המגזין NME העניק לאלבום ציון של 8 מתוך 10, והשיקגו טריביון העניק לאלבום ציון של שלושה כוכבים מתוך ארבעה.
