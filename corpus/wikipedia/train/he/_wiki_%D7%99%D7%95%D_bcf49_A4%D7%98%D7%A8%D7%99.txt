יוליוס ריכרד פטרי , מיקרוביולוג גרמני הנחשב לממציא צלחת פטרי בעת שעבד עם רוברט קוך.
פטרי נולד בבַּרְמן , בקונפדרציה הגרמנית דאז. בשנים 1871-1875 למד רפואה באקדמיית הקייזר וילהלם לרופאים צבאיים ושנה אחר כך זכה לתואר רופא. הוא המשיך את לימודיו בבית החולים שריטה שבברלין, ובמקביל שירת כרופא צבאי עד 1882 ולאחר מכן כרופא במילואים.
בשנים 1877 ל-1879 הצטרף לצוות משרד הבריאות הקיסרי בברלין, שם הפך לעוזרו של רוברט קוך. בעצת אנג'לינה הסה, אשתו של עוזר מעבדה אחר, וולטר הסה, החלה מעבדת קוך לגדל חיידקים על צלוחיות אגר. פטרי המציא את צלוחית הגידול הסטנדרטית שנודעה כ"צלחת פטרי", ושכלל את תהליך הכנת מצע האגר וכן טיהור או שיבוט מושבות חיידקים שמקורם בתאים בודדים. התקדמות זו אפשרה זיהוי מדויק של החיידק האחראי למחלה.
