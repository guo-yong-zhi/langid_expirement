שקופיה לוקה ; בגרמנית: Bischoflack, בישופלאק) היא עיירה בצפון-מערב סלובניה באזור קרניולה עילית. העיירה היא אחד היישובים שהוקמו בימי הביניים בסלובניה המשמשים מוקד משיכה לתיירים.
שקופיה לוקה שוכנת בצפון-מערב סלובניה, כ-26 קילומטר מעיר הבירה ליובליאנה, בגובה של 354 מטר. העיירה יושבת על מפגש הנהרות Poljane Sora ו-Selca Sora. על רמה מעל העיר ניצב מבצר לוקה שנבנה בשנת 1202 1  ובתוכו כיום מוזיאון.
בשנת 2013 התגוררו בעיירה כ-12,000 תושבים.
שקופיה לוקה הוזכרה לראשונה בשם "לונקה" על פי יישוב סמוך בשם "סטארה לוקה", ונודעה בשמות נוספים: לוקה, לאק ובישופלקה. את שמה הנוכחי קיבלה בשנת 1274. השם לוקה, פירושו הוא "אזור דשא רטוב ליד מים". מאחר שהיו קיימים מספר יישובים בשם לוקה בסלובניה, התווספה לשם התחילית "שקופיה". פירוש השם "שקופיה לוקה" הוא "כרי הדשא של הבישוף".
העיר הוענקה על ידי אוטו השני, קיסר האימפריה הרומית הקדושה לבישופים של פרייזינג. תושבי העיר היו סלובנים וגרמנים שעסקו במלאכות שונות ובמסחר. 2  מבצר וצריח נבנו מעל העיר למטרות הגנה והפכו מאוחר יותר למקום מושבו של המושל של הבישוף, במאה ה-11 וה-12. הקיסר אוטו השלישי העניק לבישופים את הזכות להוציא מטבע ולגבות מכסים. שקופיה לוקה תועדה לראשונה כבעלת זכויות שוק בשנת 1248, וכבעלת זכויות עיר בשנת 1274.
סביב העיר נבנתה חומה במאה ה-14. ב-1457 הדוכס יאן ויטובץ פלש בעיר והעלה אותה באש. ב-1476 הותקפה העיר על ידי העות'מאנים. בתקופה זו סבלה העיר ממגפה ודליקות.
מרידות של איכרים התרחשו בשנים 1488, 1492 ו-1515. ב-1511 נהרסה העיר ברעידת אדמה שמוקד הרעש שלה היה באזור. העיר שוקמה מחדש במהרה הודות למאמצים של הבישוף פיליפ.
בשנים 1660 ו-1698 נפגעה שקופיה לוקה קשות כתוצאה מדליקות שפרצו בה.
לקראת סוף המאה ה-18 תושבי העיר עברו לגור מחוץ לחומות כיוון שהעיר גדלה במהרה. בשנת 1894 הוארו לראשונה רחובות העיר באמצעות נורות חשמל 3 .
שקופיה לוקה נכבשה על ידי כוחות איטלקיים ב-13 באפריל 1941. שלושה ימים לאחר מכן השלטון ביישוב עבר לידי גרמניה הנאצית. כחודש לאחר מכן נעצרו תושבים ראשונים במקום על ידי הגסטאפו, ולאחר מכן 26 משפחות גורשו לסרביה. במהלך המלחמה פעלו באזור יחידות של פרטיזנים כנגד הגרמנים. בפברואר 1944 ירו הכוחות הגרמנים ב-50 בני ערובה לאחר שחייל גרמני נהרג על ידי כוחות ההתנגדות. לאחר המלחמה שימש המבצר בעיירה כמחנה שבויים וכבית חולים צבאי. העיירה קיבלה בעלות על המבצר ב-1959 4 .
שקופיה לוקה הייתה לאחר המלחמה חלק מהרפובליקה הפדרלית הסוציאליסטית של יוגוסלביה. ב-1987 הוכרזה כאתר בעל ערך תרבותי. משנת 1991 לאחר שסלובניה הכריזה על עצמאותה, שקופיה לוקה היא חלק ממדינת סלובניה.
