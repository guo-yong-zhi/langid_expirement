אילה אשרוב  היא פזמונאית, מלחינה וזמרת ישראלית.
נולדה בתל אביב להורים שחקני תיאטרון הבימה: מישא אשרוב ודליה פרידלנד, נכדתם של מייסדי הבימה: צבי פרידלנד וחנה'לה הנדלר.
אשרוב החלה לכתוב שירים בגיל שש עשרה. שיר מפרי עטה, "אהבה סודית", נכנס לאלבום "תל אביב אינה מודאגת" של להקת הנח"ל לשנת 1987, בה שירתה יחד עם יואב צפיר, אביטל פסטרנק, רוית יוספי, מומי לוי ואחרים.
אחרי שירותה הצבאי, השתתפה מספר שנים במגוון תוכניות בערוץ הראשון, בין היתר הנחתה את תוכניות הילדים והנוער ברצועת הרצף עם דליק ווליניץ וגדי טאוב.
לאחר מספר שנים כשחקנית, בין השאר בהפקת "הכבש השישה עשר" בתיאטרון הקאמרי, החליטה לעבור ולעסוק במוזיקה, וסיימה את לימודיה ברימון - בית ספר למוזיקה. את התואר הראשון שלה במוזיקה סיימה בהצטיינות יתרה במכללת ברקלי למוזיקה בבוסטון בשנת 1998, עם התמחות בהלחנה וכתיבת מוזיקה לסרטים. היא המשיכה לתואר שני בבית הספר לאמנויות של אוניברסיטת צפון קרוליינה .
ב-1995 השתתפה בסרט "שחקנים".
עשייתה של אשרוב בתחום המוזיקה מגוונת מאוד, מכתיבת שירים, מוזיקה קונצרטנטית, מולטימדיה, סרטים, תערוכות במוזיאון ועד ריקוד.
שיריה של אשרוב בוצעו והוקלטו על ידי מיטב האמנים בישראל. היא ידועה בעיקר בזכות כתיבת המילים והלחן לשיר "לאורך הים" אותו הקליטה עפרה חזה בשנת 1994 לאלבומה "כל הנשמה".
אלבום הבכורה של אשרוב, "לחצות את הנהר" , יצא לאור בשנת 2007. בשנת 2008 ביצעה את השירים שלה בפסטיבל למוזיקה ולאמנויות פיקולו ספולטו בצ'ארלסטון בדרום קרוליינה. בשנת 2010 הלחינה מוזיקה מקורית לפרק "The Forgotten Founder", ובשנת 2011 לפרק "The Baruchs of Hobcaw", שניהם עבור סדרת הטלוויזיה התיעודית "סיפורי קרוליינה" לערוץ הטלוויזיה החינוכית של דרום קרוליינה, SCETV. כמו כן כתבה יצירות מוזיקליות לערוץ דיסקברי ולנשיונל ג'יאוגרפיק.
יצירתה "Three Rivers", שלישייה לקלרינט, כינור ופסנתר, יצאה לאור באלבום "Claviatures" תחת נאבונה ואולפני פארמה באוקטובר 2011. ב-2012 כתבה מוזיקה מקורית לסדרת הטלוויזיה "מערכה שנייה", סדרה תיעודית על התיאטרון הישראלי עבור הטלוויזיה החינוכית. היא הוזמנה על ידי המחלקה לתיאטרון ולמחול במכללת צ'ארלסטון להלחין את "אלמנטים", אוסף יצירות מחול מקוריות שנכתבו יחד עם השפעת הרקדנים.
ביולי 2012, יצירתה המקורית "Prelude to a Kiss and a Dance" בוצעה על ידי האנסמבל לקלרינט, נמסטה ברומא, איטליה, בליווי רקדנים מאוניברסיטת דרום קליפורניה, אירווין.
כמו כן, ב-2014 החלה בתוכנית החינוכית לבתי הספר אותה יזמה בשם "Music Tells the Story", מוזיקה מספרת את הסיפור. בפרויקט הזה אשרוב ניגשת לבתי הספר גם כמלחינה וגם כמבצעת. מטרת הפרויקט לקרב ילדים באזורים מעוטי יכולת אל עולם המוזיקה היותר מורכבת שמעודדת יצירה.
ב-2015 הוציאה אשרוב את אלבומה – מילים ולחן שלה – כולו בשפה האנגלית – בהפקתו של מארק בראיין  מלהקת הרוק Hootie and the Blowfish, וכן יצאה לסיבוב הופעות עם נגנים וגם לבד עם הפסנתר.
משנת 2013 מלמדת אשרוב הלחנת שירים במכללה של צ'ארלסטון.
ב-2021 החלה להגיש תוכנית אישית בכאן קול המוסיקה.
אשרוב נשואה ואמא לתאומים. התגוררה בצ'ארלסטון, דרום קרוליינה, ובסתיו 2017 שבה לישראל עם משפחתה. 1 
