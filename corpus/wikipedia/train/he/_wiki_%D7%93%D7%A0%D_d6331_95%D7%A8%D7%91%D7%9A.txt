פרופסור דני אורבך  הוא היסטוריון צבאי ישראלי ופרופסור חבר באוניברסיטה העברית.
דני אורבך נולד בפתח תקווה וגדל בכפר סבא. למד בתיכון גלילי, ושירת בחיל המודיעין. למד באוניברסיטת תל אביב תואר ראשון בהיסטוריה כללית ולימודי אסיה, היה סטודנט מחקר באוניברסיטת טוקיו, וקיבל את הדוקטורט שלו בהיסטוריה באוניברסיטת הרווארד. 1 
ב-2003 ביקש אורבך משורה של היסטוריונים לערער בפני הוועדה הציבורית לציון חסידי אומות העולם של יד ושם על ההחלטה שלא להעניק את התואר להנס פון דוהנני, שופט גרמני ואחד מאנשיו של אדמירל וילהלם קנריס, ראש האבווהר, מנגנון המודיעין של הוורמאכט, ומראשי ההתנגדות הגרמנית לנאציזם. בעקבות מאמציו של אורבך, שונתה ההחלטה ופון דוהנני קיבל את התואר. 2 
כיום הוא מרצה באוניברסיטה העברית על היסטוריה צבאית בחוג להיסטוריה כללית וכן משמש כיועץ מוסמך ומרצה במדור יפן בלימודי אסיה. ב-5 באפריל 2021 קודם לדרגת פרופסור חבר. 3 
מרבה להופיע בטלוויזיה כפרשן לענייני צבא, היסטוריה ויפן. כמו כן, אורבך כותב גם באתרים "מידה", "שיחה מקומית", ו"דיומא". מפעיל את הפודקאסט "סוכן משולש", העוסק בתחומי המודיעין והריגול, וכן כותב בלוג ששמו "הינשוף". 4 
אורבך מתמחה בחקר הפיכות, התנקשויות פוליטיות ואי־ציות צבאי, דינמיקה של פשעי מלחמה, הרפתקנים צבאיים וההיסטוריה של המודיעין 1 .
ספרו הראשון שפורסם ב-2009 הוא The Plots against Hitler, מחקר על רשתות הקשר נגד היטלר בצבא הגרמני. הספר יצא גם במהדורה עברית תחת השם "ואלקירי - ההתנגדות הגרמנית להיטלר" וכן הוצאו מהדורות בצ'כית, איטלקית, ספרדית, קרואטית, רומנית ותאית.
ספרו השני שיצא ב-2016, Curse on this Country: The Rebellious Army of Imperial Japan, הוא מחקר על תרבות אי־הציות בצבא היפני והאופן שבו הובילה את יפן למלחמת העולם השנייה . הספר תורגם לעברית בהוצאת אוניברסיטת תל אביב בשנת 2019 תחת השם "בוגדים למען המולדת - המורדים הפטריוטים של יפן".
בפברואר 2022 יצא ספרו השלישי, Fugitives: A History of Nazi Mercenaries During the Cold War, על שכירי חרב נאצים שפעלו במהלך המלחמה הקרה. 5  הספר תורגם לצרפתית, ותורגם גם לעברית תחת השם נמלטים: שכירי חרב נאצים במלחמה הקרה.
