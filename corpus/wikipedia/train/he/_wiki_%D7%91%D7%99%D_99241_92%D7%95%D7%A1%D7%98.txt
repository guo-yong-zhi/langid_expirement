בילה אוגוסט , הוא במאי קולנוע וטלוויזיה, תסריטאי וצלם קולנוע דני, חי לרוב בבריטניה ובדנמרק.
למד בבית ספר לצילום בסטוקהולם ב-1969 אחר כך בקופנהגן בבית הספר הלאומי לקולנוע 1971, שוב בסטוקהולם בבית ספר לצילום סרטי תעודה ובמכללה הדנית לקולנוע 1973 Danske Filmskole. בסרט "ירח דבש" 1978 ובטלנובלה "מאי" ב-1982 הוכיח כבר את כישוריו כמשורר חזותי, שאפשרו לו לתאר, תוך גילוי חוש פסיכולוגי מעמיק, את החיים בתוך משפחה, גורלות של הנשים והיבטים של הניכור בחברת הרווחה. אוגוסט ביים בהמשך סרטים לפי ספרים של ביארנה רויטר : "זאפא", "אמונה, תקווה ואהבה" ו"עולמו של בוסטר", שבהם חקר את עולמם הקסום והקונפליקטואלי של הצעירים בשנות ה-70. סרטו פלה הכובש לפי הרומן של מרטין אנדרסן נקסה זכה ב-1988 בפרס דקל הזהב בפסטיבל קאן ובפרס אוסקר לסרט הזר הטוב ביותר. הסרט היווה מעין אפופיאה היסטורית-חברתית ובד-בבד חקירה פסיכולוגית של היחסים בין אב ולבנו.
הצלחה נוספת של אוגוסט הייתה הסרט וסדרת הטלוויזיה "כוונות טובות" לפי התסריט האוטוביוגרפי של אינגמר ברגמן.
יצירה זו זכתה ב"דקל זהב" נוסף בקאן. אחרי פרנסיס פורד קופולה היה אוגוסט הבמאי השני שקיבל פעמיים את "דקל זהב". בעקבותיו באו גם אמיר קוסטוריצה, שוהיי איממורה, האחים דארדן ומיכאל הנקה.
הסרט "ירושלים" לפי ספרה של סלמה לגרלף שהיה אמור להיות מצולם בישראל, צולם לבסוף במרוקו מסיבות כלכליות, והשלים טרילוגיה צפונית זו. בילה אוגוסט עבד אחר כך תקופה גם בהוליווד.
בין סרטיו האחרים יש לציין את "חוש השלג של העלמה סמילה" לפי ספר של פטר הוג, "בית הרוחות" לפי רומן של איזבל איינדה, "עלובי החיים" לפי ספרו של ויקטור הוגו ולאחרונה "להתראות בפאנה" על חייו של נלסון מנדלה בכלא בדרום אפריקה כפי שהשתקפו בעיני סוהרו.
החל משנת 2011 פתח בילה אוגוסט אולפן בעיר האנגג'ואו בסין והתמנה מנהל אמנותי של החברה הסינית טיאנפנג ובו זמנית יועץ לענייני תרבות של מועצת העיר. אוגוסט הוא במאי הקולנוע הראשון המועסק על ידי חברת סרטים סינית.
בילה אוגוסט היה חבר בחבר השופטים בפסטיבל קאן ובפסטיבל הקולנוע בחיפה בתחרות הסרט הישראלי.
לבילה אוגוסט נולדו שמונה ילדים מכמה מערכות נישואים. בשנים 1991–1997 היה נשוי לשחקנית פרנילה אוגוסט, והיא ילדה לו שלוש בנות. כיום הוא נשוי לשחקנית שרה מריה מאלתה. אחד מילדיו הוא התסריטאי אנדרס אוגוסט.
