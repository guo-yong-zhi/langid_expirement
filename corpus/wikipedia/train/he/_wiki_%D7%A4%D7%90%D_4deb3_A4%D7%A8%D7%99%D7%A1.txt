פמלה אי. "פאם" פריס  1  היא שחקנית קולנוע וטלוויזיה וולשית. שיחקה בתפקיד 'מא' לארקין בסדרת הטלוויזיה "The Darling Buds of May", וכלורה ת'יים בסדרה "רוזמרי ות'יים". היא השתתפה בסרטי משפחה המבוססים על יצירות של סופרים בריטים כמו בתפקיד מיס טראנצ'בול בסרט "מטילדה" והדודה מארג' בסרט "הארי פוטר והאסיר מאזקבאן".
פריס נולדה בהנובר שבגרמניה להורים מוויילס, כאשר אביה שרת בחיל האוויר המלכותי. את ילדותה בילתה באברקנפיג  בוויילס. אביה, פרד פריס, היה שוטר ואמה, אן פרקינס, עבדה במאפייה המשפחתית. 2  כשהייתה בת 13 היגרה המשפחה לניו זילנד. 3  היא חזרה לאנגליה בשנות העשרים המוקדמות שלה. ב-1986 התחתנה עם רוג'ר פרוסט. פריס מתגוררת בקנט בדרום מזרח אנגליה.
בנעוריה הופיעה פריס בתיאטרון מרקורי באוקלנד ניו זילנד. כשחזרה לבריטניה שיחקה בלהקות תיאטרון אזוריות.
בשנים 1991 עד 1993 גילמה את 'מא' לארקין האימהית בסדרת הטלוויזיה "The Darling Buds of May" של ITV. כמו כן השתתפה בתוכניות טלוויזיה כמו "Meantime", בה גילמה את אמם הקוקנית של פיל דניאלס וטים רות', הסדרה "קוני", הסיטקום "Hardwicke House", הדרמה "Oranges Are Not the Only Fruit", בסדרת הטלוויזיה "Where the Heart Is", וב-"Paradise Heights". מ-2003 ועד 2006 כיכבה כבלשית גינון, לורה ת'יים, בסדרה "רוזמרי & ת'יים" לצידה של פליסיטי קנדל.
פריס השתתפה בדרמות תקופתיות אחדות בהם עיבודים לרומנים "מידלמארץ'", "הדיירת מאחוזת ויילדפיל", "ידידנו המשותף", "בטבעת החנק", "פוליאנה" ו"ג'יין אייר".
היא גילמה את דמות המנהלת מיס אגאת'ה טראנצ'בול בסרט "מטילדה" על פי הספר באותו שם. כמו כן שיחקה בתפקיד הדודה מארג' הנבזית בסרט מסדרת סרטי הארי פוטר "הארי פוטר והאסיר מאזקבאן", והופיעה בסרט "הילדים של מחר". שני הסרטים בוימו על ידי אלפונסו קוארון.
ברדיו השתתפה בתסכיתים שהופקו ברדיו 4 של ה-BBC.
הופעותיה בתיאטרון כללו הופעות בהפקות של תיאטרון רויאל קורט ושל התיאטרון המלכותי הלאומי. ב-2007 שיחקה בתפקיד פיבי רייס בהפקה מחודשת של המחזה "הבדרן" מאת ג'ון אוסבורן בתיאטרון אולד ויק שבלונדון. עוד ב-2007 השתתפה בתוכנית הטלוויזיה "Coming Home" של "BBC Wales" על ההיסטוריה המשפחתית שלה בוויילס.
ב-2008 השתתפה פריס בגרסה עתירת כוכבים של ה-BBC לרומן "דוריט הקטנה" מאת צ'ארלס דיקנס וגילמה את דמותה של גברת ג'נרל. ב-2009 הופיעה בעונה האחרונה של הסדרה הקומית "גאווין וסטייסי". ב-2010 הופיעה בתפקיד אורח בסיטקום "Grandma's House".
החל מ-2012 משתתפת פריס בסדרת הדרמה "תקראו למיילדת" בתפקיד הנזירה האחות אוונג'לינה. בשנת 2019 שיחקה בדרמה הביוגרפית "טולקין", אשר מבוסס על חייו של הסופר ג'ון רונלד רעואל טולקין
