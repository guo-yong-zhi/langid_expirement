מיכאל  בוגנים  הוא מעצב שיער, איש אופנה ומנחה טלוויזיה ישראלי. בוגנים הוא מעצב השיער של הפקות אופנה ובעל מספרה בתל אביב, בית ספר ללימודי איפור, מותג מוצרי איפור וליין של מוצרים לטיפוח השיער.
בוגנים נולד ב-30 בספטמבר 1973 בעיר רמלה. בגיל 16, עבר עם משפחתו לתל אביב.
החשיפה הגדולה הראשונה של בוגנים התרחשה בשנת 1998 כשהחל לשמש כמעצב השיער של דנה אינטרנשיונל באירוויזיון 1998. 1  מאז שימש בוגנים כמעצב השיער, ולעיתים כמאפר, של ידועניות רבות בארץ ובעולם, בהן מריה קארי, גל גדות, אילנית לוי, בר רפאלי, נועה קירל, יעל שלביה, עומר נודלמן, מירי בוהדנה, שלומית מלכה ועוד. ב-2001 החל להופיע בתוכנית הטלוויזיה "מהפך" כמעצב השיער של המשתתפות השונות. ב"מהפך" נחל בוגנים הצלחה, והשתתף בחמש העונות המלאות, עד שנת 2002. בשנת 2003, הוא מקים את הסטודיו הראשון שלו לאיפור ועיצוב שיער בתל אביב. בשנת 2004, זכה בפרס האופנה בקטגוריית מעצבי השיער.
בשנת 2005 קיבל בוגנים תוכנית אירוח משלו בשם "הסלון של מיקי" שאותה הנחה בערוץ החיים הטובים. התוכנית עסקה בסוגיות ואייטמים מעולם האופנה, בעיצוב שיער ועולם הבידור. באותה שנה, החל להשתתף על תקן שופט בתוכנית המציאות "הדוגמניות" בערוץ 10 לצד גלית גוטמן. "הדוגמניות" נחלה הצלחה רבה וחזרה בשנת 2006 לעונה שנייה בהשתתפות בוגנים. בתחילת העונה השנייה, החל בוגנים להנחות תוכנית אופנה נוספת בשם "מיקי שיק" בערוץ 10. 2  בוגנים זכה לביקורות שונות מצד צופי ומבקרי הטלוויזיה, ולחיקוי שבוצע על ידי מריאנו אידלמן בתוכנית הבידור "ארץ נהדרת".
בשנת 2007, השתתף בוגנים בעונה השנייה של תוכנית הטלוויזיה "בנות בביקיני" ב-HOT3, פאנל בהשתתפות רבקה מיכאלי, עדן הראל, נועה רבין ודנה ספקטור. באותה שנה, מונה כפרזנטור לרשת "מחסני תאורה". מהפרסומות בהן השתתף, זכורות בעיקר סצנות הסיום, בהן בוגנים אומר את המשפט "באתי, נדלקתי" ופוכר את אצבעותיו. הופעתו בפרסומות עוררה ביקורת רבה הן בקרב הקהילה הלהט"בית והם באוכלוסייה הכללית עקב הרמיזות המיניות והאופן הבוטה בו חשו גורמים מסוימים שבוגנים מייצג את הקהילה. 3  בשנת 2009, השתתף בוגנים בתוכנית "תרבות רעה" לצד שי גולדן וטל ברמן.
בשנת 2010, פתח בוגנים את "בית הספר לאיפור מיקי בוגנים".
בשנת 2011, נבחר לקדם את חברת מוצרי האיפור איב סאן לורן בישראל. 4  כמו כן נבחר בוגנים כפרזנטור של מותג דגני הבוקר "כריות" לחברת המזון תלמה. במסגרת הקמפיין שיחק בפרסומת לצד השחקן ציון ברוך. באותה השנה ערך את מדור האופנה באתר "וואלה!" ליום אחד, במסגרת פרויקט "עורך אורח" של האתר לחג הסוכות. 5  בנובמבר אותה השנה, הנחה את אירוע המאפרים הגדול ביותר בישראל, מול קהל משתתפים של כ-500 מאפרות ומאפרים מקצועיים. כמו כן, היה אחראי על האיפור ועיצוב השיער בשבוע האופנה הישראלי שהתקיים לראשונה לאחר עשרות שנים.
באפריל 2012, היה אחראי האיפור ל-"BRIDAL SHOW", שבוע האופנה לכלות הראשון בישראל.
בשנת 2016, עיצב את שיערה של מריה קארי במהלך ביקורה בישראל, שהוביל לשיתוף פעולה לאורך כל מסע ההופעות של הזמרת באירופה אליו הצטרף בוגנים כמעצב שיער אישי. בעקבות כך הוזמן לשמש כמעצב השיער הצמוד במסע ההופעות. לאחר חזרתו ממסע ההופעות, הופיע בהופעת אורח בסדרת הטלוויזיה "עולמה של מריה" בכיכובה של הזמרת בערוץ E. 6  באותה שנה, החל לשמש כפרזנטור עבור תכשיטי "Diamonfire DF" לצד אילנית לוי והשתתף בקמפיין של מייבש השיער DYSON. בשנת 2018 הוביל קמפיין לקופת חולים כללית. ב-2019, השיק את מותג מוצרי האיפור MIKI BUGANIM COSMETICS. בשנת2021, הופיע בפרסומת לבנק מזרחי לצד השחקן דביר בנדק.
בשנת 2022, השיק בוגנים את מותג מוצרי השיער ותחליבי הרחצה MB my beliefs my beauty ושימש כמאפר ומעצב השיער הרשמי לשבוע האופנה קורנית תל אביב, כשהוא מנהל את המתחם עם צוות הסטודיו ובוגרי בית הספר לאיפור.
בשנת 2023 הופיע בתוכנית הדוקו-ריאליטי "מחוברים". לאחר ההופעה בתוכנית, הוזמן למספר ראיונות בטלוויזיה ובעיתונות בהן שיתף על זהותו והחוויות שעיצבו אותן. 7 
בשנת 2002, היה בוגנים מעצב השיער המוביל בטקס פרסי האופנה.
בשנת 2012, הוגדר כמאפר ומעצב השיער המשפיע על תעשיית האופנה בישראל של מגזין "את" ושל מגזין BELLEMODE. במשך שלוש שנים ברציפות החל משנת 2012, היה מאפר ומעצב השיער הנבחר של טקס פרסי האופנה. בשנת 2013, הוענק לבוגנים פרס בקטגוריית מעצב השיער והמאפר המוביל בישראל, במסגרת טקס פרסי האופנה הישראלי של אותה שנה ושנה לאחר מכן  נבחר שוב למקום הראשון בקטגוריית מאפר השנה ובקטגוריית מעצב השיער של השנה.
בשנת 2016, השתתף ברשימת ה-40 המשפיעים על הקהילה הגאה ובשנת 2019 כאחד מ-10 הסלבס הגאים הנבחרים של MAKO. ב-2023, דורג במקום ה-11 ברשימת הלהט"ב המשפיעים בישראל. 8 
