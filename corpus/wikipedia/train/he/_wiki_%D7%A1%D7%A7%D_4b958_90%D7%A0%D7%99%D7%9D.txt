הסקוואנים  היו אחד משלושת השבטים הגאלים הגדולים בעת העתיקה, יחד עם האיידואים והארוורנים. הסקוואנים התגוררו באגן הצפוני של נהר סון ועמק הרי היורה, בשטח שחופף פחות או יותר לשטחם של המחוזות פרנש-קונטה וחלק מבורגון בצרפת המודרנית.
מספר שנים לפני מלחמת גאליה כרתו הסקוואנים ברית עם חלק מקואליציית השבטים הגרמאנים - הסואבים  בראשותו של אריוביסטוס , וניצחו בעזרתם את יריביהם האיידואים. היחסים בין הסקוואנים לסואבים התדרדרו עד מהרה והסקוואנים שמחו על התערבותו של יוליוס קיסר בענייני גאליה כאשר רומא פלשה לגאליה בתואנה של הגנה על הגאלים מפני הגרמאנים. בסופו של דבר יוליוס קיסר שהה בגאליה שמונה שנים במהלכן כבש את כולה. הסקוואנים צידדו בו בהתחלה, אך בהמשך הצטרפו למרד של ורקינגטוריקס בשנת 52 לפנה"ס. לאחר כיבושה של גאליה היו לחלק מהאימפריה הרומית.
