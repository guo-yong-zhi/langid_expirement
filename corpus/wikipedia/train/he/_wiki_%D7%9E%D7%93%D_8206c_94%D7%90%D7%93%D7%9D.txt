מַדְּרֵגַת האדם היא סדרת חוברות ממאמריו של רבי יוסף יוזל הורוביץ, "הסבא מנובהרדוק", המכילות את תמצית משנתו של זרם ישיבות נובהרדוק בתנועת המוסר.
החוברות ראו אור בפולין ובאוקראינה בשנות העשרה וה-20 של המאה ה-20, כשעמן מתפרסמות החלטות שוטפות מן הוועידות הכלל-ארציות של רשת ישיבות נובהרדוק.
מאמרי מדרגת האדם החלו נדפסים בפולטבה כבר בשנת ה'תרע"ח, 1918, עוד בחיי ה"סבא". נדפסו בפולטבה החוברות: בתקופות העולם, בתיקון המידות, בבירור המידות, בדרכי התשובה, ובחרת בחיים, בדרכי הביטחון.
יתר החוברות נכתבו כבר בחייו והתגלגלו בעותקים פרטיים בין תלמידי הישיבות ברשת נובהרדוק. חוברות אלו נדפסו בפיוטרקוב, פולין, בידי תלמידי סניף נובהרדוק בפיוטרקוב, והופצו בין ישיבות הרשת: ביראה ואהבה, בבקשת השלמות, בנקודת האמת, בדרכי החיים, בחשבון הצדק, במזכה הרבים. 
לאחר מותו של "הסבא מנובהרדוק"  נלמדו מאמריו בקביעות ברשת ישיבות נובהרדוק לפי חודשי השנה, בכל חודש התמקד הלימוד בחוברת אחרת 1 .
כיום נדפסים המאמרים כולם בספר אחד המרכז את משנתו של "הסבא מנובהרדוק". הספר זכה למהדורות דפוס רבות, ולמהדורה מנוקדת.
בסדר הלימוד המחזורי בישיבות נובהרדוק נלמד מאמר תקופת העולם בחודש תשרי, מאמר מדרגת האדם בתיקון המידות בחודש חשון וכן הלאה לפי סדר החוברות כפי שהוצג כאן.
