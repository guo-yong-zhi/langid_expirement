מוזיאון יוסיף סטלין  בגורי שבגאורגיה מוקדש לבנה המפורסם ביותר של העיר, יוסיף סטלין, שהיה מנהיג ברית המועצות.
המוזיאון מחולק לשלושה חלקים הממוקמים בכיכר המרכזית של העיר. החלק המרכזי של המוזיאון הוא מבנה מפואר בסגנון קלסיציזם סטליניסטי שנוסד בשנת 1951, לכאורה כמוזיאון מקומי להיסטוריה, אולם היה ברור כי הוא מיועד להפוך למוזיאון הנצחה לסטלין. סטלין נפטר בשנת 1953 וב-1957 הפכה ההנצחה רשמית.
המוזיאון עצמו מכיל בתוכו חפצים רבים שהשתייכו לסטלין בפועל או לכאורה. בכלל זה, חלק מרהיטיו במשרד, חפציו האישיים ומתנות שניתנו לו במשך השנים. המוזיאון כולל גם המחשות רבות לחייו המתבטאת בתיעוד, תמונות ומאמרים מעיתונים. תצוגת הראווה כוללת את אחת משתים עשרה מסיכות המוות  של סטלין שנלקחה זמן קצר לאחר מותו. 
במוזיאון נמצאים גם שני קירות הנצחה ותיעוד, כשעל אחד מהם יש תמונות מהמלחמה באוגוסט 2008, כשהצבא הרוסי השתלט על חלקים מגאורגיה וביניהם העיר גורי. ועל הקיר שמולו תמונות מהמהפכה הבולשביקית.
בחזית המבנה הראשי נמצא בית הולדתו של סטלין, בו התגורר עד גיל ארבע. חלק זה של המוזיאון שוחזר בהרחבה ונמצא תחת חופת אבנים.
בצידו האחד של המוזיאון נמצא קרון הרכבת האישי של סטלין. הקרון, שמצופה שריון ושוקל 83 טון, היה בבעלותו ובשימושו של סטלין משנת 1941, וסטלין הופיע איתו בועידת יאלטה וועידת טהראן. הקרון נשלח למוזיאון לאחר ששוחזר, בשנת 1985, במגרש הקרונות של רוסטוב על הדון.
בתקופת המלחמה בדרום אוסטיה, באוגוסט 2008, כשהצבא הרוסי השתלט על העיר גורי החליט צוות המוזיאון להעביר את פריטי המוזיאון לבירה טביליסי. כשהכוחות הרוסיים עזבו את העיר ב-22 באוגוסט, תוצאות הלחימה פגעו במבנים רבים ורבים נהרסו והופצצו, אך המוזיאון לא נפגע.
