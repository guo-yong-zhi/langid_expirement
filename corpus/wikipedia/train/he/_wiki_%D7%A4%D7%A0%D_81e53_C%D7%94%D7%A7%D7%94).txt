פנצ'ר הייתה להקת פופ ישראלית, שפעלה בין השנים 1987–1991. הלהקה הייתה ידועה בעיקר בזכות שיריה ההומוריסטיים וגרסאות כיסוי פארודיות שביצעה ללהיטים בינלאומיים מוכרים.
הלהקה נולדה במסגרת תוכנית הרדיו של יקיר אביב "30 בצל", ששודרה ברשת ג' במהלך חודשי הקיץ, במחצית השנייה של שנות ה-80. חברי ההרכב המקורי של הלהקה היו: יקיר אביב עצמו, דידי הררי , אהרון קפלן ואמיר כהן . אחת מהפינות בתוכנית נקראה "בוא נדבר גלויות", ובה הקריאו גלויות מפוברקות שהתייחסו בחלקן ללהקה פיקטיבית בשם פנצ'ר. בהמשך החלו לשדר בתוכנית את שירי הלהקה, שהיו גרסאות כיסוי פארודיות ללהיטים בינלאומיים מאותה תקופה. הפופולריות הרבה לה זכו שירי הלהקה גרמה לה לפרוץ מעבר לגבולות תוכנית הרדיו.
הלהקה החלה להופיע, וב-1987 הוציאה את אלבומה הראשון, "מסז' מסז'", שיצא על גבי קלטות בלבד. רוב שירי האלבום היו גרסאות כיסוי פארודיות ללהיטי התקופה, כמו שיר הנושא (שהתבסס על הלהיט הצרפתי "Voyage, voyage"), "שמה לי ג'לי" ("Everything She Wants" של להקת וואם), "19" (הלהיט של פול הרדקסל (Paul Hardcastle), "צחוק מטמטם" ("Walk Like A Man" של דיוויין) ועוד. באלבום הופיעו גם שלושה שירים מקוריים.
ב-1988 הוציאה הלהקה את אלבומה השני, "עוד פנצ'ר", הפעם ללא יקיר אביב, שפרש מהלהקה. האלבום הכיל שירים הומוריסטיים שנכתבו על ידי חברי הלהקה, והניב להיטים כגון "מים מים", "שיר מולדת", "שיר החתונה" ו-"סרט יום שישי".
אלבומה השלישי והאחרון של הלהקה, "מבט לחששות", יצא ב-1991. האלבום כלל את הלהיטים "אמא פולניה" ו"פקח העירייה", וכן גרסת כיסוי ללהיטו של דורי בן זאב "ואתם רוקדים". באותה שנה הלהקה גם השתתפה בתחרות הקדם אירוויזיון עם השיר "בלה", והגיעה למקום השמיני.
