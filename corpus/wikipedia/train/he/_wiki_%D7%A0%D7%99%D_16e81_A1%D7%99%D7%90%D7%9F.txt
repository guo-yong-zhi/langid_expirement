נינה קסיאן  הייתה משוררת, סופרת, מתרגמת, פסנתרנית ומלחינה
רומניה יהודיה.
קסיאן נולדה בשנת 1924 בגאלאץ, רומניה בשם רנה אניה קסיאן  לאביה, יוסף קסיאן-מטסארו, היה מתורגמן מהשפה הגרמנית לשפה הרומנית, חייל מצטיין במלחמת העולם הראשונה בעל העיטור הרומני "גבורה ואמונה" מדרגה שנייה ולאמה, ז'אנה מבית שמילוביץ'.
לאחר שנתיים עקרה משפחתה לברשוב ורק בחופשות הקיץ הייתה חוזרת לגאלאץ. בגיל חמש כבר ידעה לקרוא וקיבלה שיעורי נגינה וכבר בגיל זה הלחינה את הואלס הראשון וחיברה את השיר הראשון. בהיותה בת 11 עברה משפחתה לבוקרשט. קסיאן למדה בבית ספר לאומנויות, יחד עם מקסימיליאן הרמן מקסי.
בשנת 1943 התחתנה עם הסופר ולדימיר קולין. בשנת 1948 התגרשה מבעלה והתחתנה עם סופר אחר שהיה גם מורה לצרפתית ומבקר, א. י. שטפנסקו.
הספר הראשון שלה הוכרז כ"אויב העם" על ידי השלטונות הקומוניסטים, לכן נאלצה לשנות את סגנונה, כדי להתאימו לדרישות השלטון. חרף מאמציה היא נכשלה שוב כאשר לא תיארה את לנין כנדרש ופרצה שערורייה. היא כתבה בשלב זה 4 ספרים שמאוחר יותר התכחשה להם מנקודת מבט אסתטית. היא פנתה לספרות הילדים, שם היה לה חופש רב יותר במשחקי מילים ופנטזיות לשוניות. בין השנים 1955–1957 הפסיקה לכתוב והחלה לחבר יצירות מוזיקליות. בתחום זה, טענה, לא יוכלו להאשימה ברמיזות בלתי תקינות פוליטית. לאחר מות סטלין ותחילת הדה-סטליניזציה כתבה ספר אחר ספר.
בשנת 1985 הוזמנה לארצות הברית להנחות קורס של כתיבה יוצרת באוניברסיטת ניו יורק. באותו קיץ נעצר מהנדס בנין רומני זקן מגאלאץ בשם גאורגה אורסו ונחקר על ידי הסקוריטטה. לאחר חודש במעצר ובחקירה נפטר אורסו, אך במשרדו נמצא יומן שבו כתב בצורה חופשית וגם הזכיר בו שיחות עם ידידיו. קסיאן, אחת מידידותיו, הבינה את העתיד לקרות ולא חזרה יותר לרומניה. לאחר מכן השלטונות החרימו את ביתה וסילקו את ספריה מהחנויות ומהספריות עד לנפילת ניקולאה צ'אושסקו במהפכה הרומנית של 1989.
בשנת 1984 ביקרה קסיאן בישראל.
בגיל 73 התחתנה קסיאן עם האמריקאי מוריס אדוארדס , שהיה מבוגר ממנה בשנתיים.
בשנותיה האחרונות קסיאן חיה בניו יורק וכתבה את זיכרונותיה. היא נפטרה בניו יורק ב-14 באפריל 2014.
