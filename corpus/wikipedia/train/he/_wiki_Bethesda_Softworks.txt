חברת Bethesda Softworks LLC היא חברת הוצאה לאור אמריקנית הממוקמת ברוקוויל, מרילנד, ומתמקדת בהפצת משחקי וידאו. החברה נוסדה על ידי כריסטופר וויבר בשנת 1986 כחטיבה של Media Technology Limited, ובשנת 1999 הפכה לחברת בת של ZeniMax Media . בחמש עשרה השנים הראשונות שלה, החברה שימשה גם כסטודיו לפיתוח משחקים, והוציאה לאור את הכותרים פרי פיתוחם. בשנת 2001, Bethesda הפרידה את צוות הפיתוח לחברה נפרדת בשם Bethesda Game Studios כאשר Bethesda Softworks שמרה רק על תפקידה כחברת פרסום והוצאה לאור.
בשנת 2021 רכשה מיקרוסופט  את ZeniMax, כאשר נאמר כי החברה תמשיך לפעול כעסק נפרד. 1 
החברה נוסדה בשנת 1986 כאשר כריסטופר וויבר, תושב בת'סדה שבמדינת מרילנד בארצות הברית ומהנדס תקשורת שעבד בתעשיית הטלוויזיה בכבלים, פגש את מהנדס החשמל אד פלטצ'ר שעבד באותו הזמן בחברה אשר פיתחה משחקי וידאו שהוקלטו על לייזרדיסק ופשטה את הרגל שנתיים קודם לכן. במשך תשעה חודשים הם עבדו על משחק פוטבול ממוחשב בשם Gridiron! , וב-28 ביוני של אותה השנה החליט להקים חברה, שפעלה באותו זמן בביתו, ותוארה על ידו כמעין ניסוי הבודק האם המחשב האישי הוא אכן פלטפורמה טובה לפיתוח משחקי וידאו. החברה נקראה בתחילה בשם Softwerke, אך לאחר שגילו כי קיימת כבר חברה בשם זה, החליטו לשנות את השם ל-Bethesda Softworks, על שם מקום מגוריהם. החברה החלה עם תקציב בסיסי ביותר של 10,000 דולר אך עם הזמן משחקיה הראשונים, שהיו ברובם משחקי ספורט, זכו לתשומת לב מהעיתונות. בהמשך, שכרה חברת אלקטרוניק ארטס את שירותי החברה על מנת לסייע להם בפיתוח משחק פוטבול ממוחשב נוסף בשם John Madden Football, ובתמורה לכך רכשו את הזכויות על Gridiron!. לאחר ש-EA הפסיקו להוציא גרסאות נוספות של Gridiron!, יצאה חברת Bethesda מן החוזה ותבעה את EA בסכום של 7 מיליון דולר, בטענה כי EA הפסיקו בכוונה את הפיתוח של Gridiron! על מנת להעתיק לאט לאט את תכונותיו אל המשחק שלהם.
החברה עבדה תחילה תחת חברת אם בשם Media Technology. ב-1990 עברו משרדי החברה לרוקוויל שבמרילנד. באותה התקופה החברה מנתה כמה עשרות עובדים , וביניהם גם השחקנית לעתיד קורטני קוקס שעבדה בחברה לזמן קצר בשלהי שנות ה-80.
המשחק הראשון שהחברה פיתחה וגם הוציאה לאור בעצמה היה The Terminator  שיצא למערכת ההפעלה MS-DOS, משחק מחשב המבוסס על סרטי שליחות קטלנית. המשחק יצא ביולי 1991, סמוך ליציאת הסרט שליחות קטלנית 2: יום הדין.
ב-1994 הוציאה החברה לאור את המשחק הידוע והמצליח ביותר שלה עד כה, The Elder Scrolls: Arena, משחק תפקידים ממוחשב שלימים יהפך למשחק הראשון בסדרת The Elder Scrolls. רווחי החברה גדלו כתוצאה מכך, וב-1996 הצליחה החברה להתברג לשלישייה הראשונה של חברות פיתוח משחקי המחשב, לצד LucasArts ואינטרפליי, כאשר היא מונה למעלה מ-75 עובדים ועם רווח שנתי של 25 מיליון דולר ב-1997.
הצלחת המשחק גררה עימה פיתוח משחק המשך בשם The Elder Scrolls II: Daggerfall, אשר יצא ב-1996. לצורך פיתוח המשחק, פיתחו מהנדסי החברה מנוע חדש בשם XnGine, שישמש גם משחקים נוספים שיצאו לאור באותה התקופה: The Terminator: Future Shock, Terminator: SkyNET, ו- XCar: Experimental Racing. בשלב מאוחר יותר, פיתחה החברה שני משחקי ספין-אוף ל-Daggerfall אך שניהם נחשבו לכישלון מסחרי והביאו את החברה לסף פשיטת רגל.
ב-1999 התמנה פיט היינס כמנהל מחלקת השיווק של החברה. באותה השנה, וויבר פגש עורך דין ואיש עסקים אמריקני בשם רוברט א. אלטמן, והשניים החליטו לייסד חברת אחזקות בשם ZeniMax Media. השניים רכשו את Media Company, חברת האם הקודמת, ומאז ועד היום משמשת ZeniMax כחברת האם של Bethesda.
ב-2001 הוחלט לפצל את צוותי הפיתוח בחברה ולהפכם לחברה נפרדת, שתיקרא Bethesda Game Studios, כאשר הייעוד של חברת המקור, Bethesda Softworks, הצטמצם לפרסום והוצאה לאור של משחקים.
ב-2002 הופסקה עבודתו של וויבר בחברה, ובתגובה לכך תבע וויבר את ZeniMax בטענה כי שותפיו העסקיים החדשים נישלו אותו מניהול החברה ובנוסף לכך חייבו אותו בפיצוי פיטורין של 1.2 מיליון דולר. ZeniMax הגישו תביעה נגדית, ולאחר מספר שנים יושב הסכסוך בבית המשפט. למרות הסכסוך המשפטי, וויבר עודנו מחזיק בחלק ניכר במניותיה של ZeniMax ונכון ל-2007 החזיק וויבר ב-33% ממניות החברה.
ב-2007 רכשה Bethesda את הזכויות על סדרת משחקי המחשב Fallout מידי אינטרפליי, ובכך גרמה להעברת פיתוח משחק ההמשך Fallout 3 (שהיה בפיתוח על ידי אינטרפליי מאז 2004 תחת השם Fallout Van Buren לידיה של Bethesda. המשחק יצא לאור ב-28 באוקטובר של השנה שלאחר מכן, והצלחת המשחק גררה עימה יציאה של 5 חבילות הרחבה. בת'סדה הוציאה לאור גם את הכותר הבא בסדרה, Fallout: New Vegas, שפותח על ידי Obsidian Entertainment ושוחרר ב-2010, וגם את הכותר שלאחריו, Fallout 4, בשנת 2015.
ב-24 ביוני 2009 רכשה ZeniMax את מפתחת משחקי הווידאו הטקסנית id Software וכתוצאה מכך החלה בת'סדה להוציא לאור את כותרי החברה, לרבות הכותר החדש ביותר שלה, Rage, שיצא ב-2011. בת'סדה החלה להוציא לאור גם משחקים שפותחו על ידי חברות משחקים עצמאיות, דוגמת המשחק Brink של חברת Splash Damage.
בספטמבר 2011 הגישה החברה תביעה כנגד Mojang, יוצרי המשחק מיינקראפט, כיוון שהשתמשו בשם Scrolls עבור משחק קלפים חדש אותו פיתחו, בטענה כי הדבר מהווה הפרת זכויות יוצרים של המותג The Elder Scrolls. ב-18 באוקטובר הצהיר מרקוס "נוטץ'" פרסון כי Mojang זכתה בדיון המשפטי, אך הצהיר כי בת'סדה עדיין יכולה להגיש ערעור. בת'סדה אכן הגישה ערעור במרץ 2012, וכתוצאה מכך שני הצדדים הגיעו להסכם לפיו Mojang לא יהפכו את השם Scrolls לסימן מסחרי, ובת'סדה לא תערער על השימוש בשם כל עוד המשחק לא יתחרה ישירות בסדרת The Elder Scrolls. כמו כן, בת'סדה הואשמה כי ביצעה השתלטות עוינת על Arkane Studios , וכן כי ניסתה לבצע השתלטות עוינת על Human Head Studios, מפתחת המשחק Prey מ-2004, שאילץ את החברה להפסיק את עבודת הפיתוח על Prey 2. משחק ההמשך והריבוט, Prey משנת 2017, פותח בסופו של דבר על ידי Arkane, בעוד שסטודיו Human Head התפרק ב-2019, ובת'סדה הציעה לעובדיו לשעבר להצטרף אל חברת הבת Roundhouse Studios.
בראשית העשור השני של המאה ה-21, הוציאה בת'סדה לאור מספר משחקים נוספים של חברות פיתוח נוספות שנמצאות בבעלות ZeniMax, וביניהם Dishonored, Wolfenstein: The New Order ו-The Evil Within. ב-2015 החליטה החברה להיכנס לשוק משחקי המובייל החינמיים כשהוציאה ב-2015 את Fallout Shelter עבור פלטפורמות האייפון והאנדרואיד, כחלק מזיכיון Fallout. הצלחת המשחק גררה עימה פיתוח של שני משחקי מובייל נוספים, משחק קלפים ממוחשב The Elder Scrolls: Legends שיצא ב-2017 ומשחק תפקידים ממוחשב בשם The Elder Scrolls: Blades ב-2019, כחלק מזיכיון The Elder Scrolls. כמו כן, הוציאה ב-2016 את האתחול של סדרת דום, משחק שפותח על ידי id Software לאחר שניסיון קודם לפתח אותו כמשחק המשך לדום 3 כשל. עם יציאת קונסולת המשחקים נינטנדו סוויץ', החליטה בת'סדה להתרחב גם לעבר שוק זה, כאשר הוציאה גרסאות ייעודיות לסוויץ' של המשחקים The Elder Scrolls V: Skyrim ודום 2016.
ב-2018 הכריזה בת'סדה על משחק התפקידים ההמוני הראשון בתולדותיה, Fallout 76. השחרור הראשוני של המשחק, שגיימרים רבים ציפו לו, הפך לאחר זמן קצר לכישלון צורב לאור באגים ותקלות טכניות רבות, ואף הוביל לגל זעם של שחקנים ומעריצים כנגד החברה לאחר שהבטיחה כי תשווק תיק עשוי קנבס לרוכשי המהדורה המיוחדת של המשחק, בעוד שבפועל קיבלו הקונים שקית ניילון. ב-3 בדצמבר של אותה השנה, הכריזה בת'סדה על תחילת ייצור תיקי הקנבס לכל מי שרכש את המהדורה המיוחדת ויבקש זאת דרך אתר החברה, אך לקוחות שהגישו את בקשותיהם דרך האתר גילו כי פרטיהם האישיים הודלפו לרשת כתוצאה מפרצת אבטחה, ודבר זה פגע עוד יותר במוניטין החברה. בת'סדה טענה כי לא נחשף במסגרת ההדלפה שום מידע אישי דוגמת פרטי כרטיס אשראי, והלקוחות החלו לקבל את תיקי הקנבס ביוני 2019.
השנים שלאחר מכן נחשבו לשנים מוצלחות עבור החברה, כאשר הוציאה לאור במאי 2019 את Rage 2, משחק ההמשך של Rage, ובשנה שלאחר מכן את דום הנצחי, שזכה להצלחה רבה והיה מועמד למספר פרסים.
ב-2021 נרכשה חברת האם, ZeniMax, על ידי מיקרוסופט בסכום של 7.5 מיליארד דולר, והפכה לחלק מהחברה Xbox Game Studios.
