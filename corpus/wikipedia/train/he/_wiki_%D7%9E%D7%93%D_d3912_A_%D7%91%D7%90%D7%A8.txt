מדרשת באר היא מדרשה תורנית-קהילתית לנשים, המשלבת לימוד בית-מדרשי עם חיים ועבודה בקהילה, במסלול הכולל שירות צבאי מלא. המדרשה פועלת בשתי שלוחות, בירוחם ובאשדוד.
המדרשה הוקמה בירוחם בשנת תשס"ג על ידי תמר  ביטון, כמענה לקבוצת בנות לקראת שירותן הצבאי שהתלבטו בין שנת לימוד תורה במדרשה לבין שנת שירות בקהילה, והחליטו להקים מסגרת שתשלב בין השתיים. בשנותיה הראשונות פעלה המדרשה כחלק מעמותת עתיד במידבר בירוחם, ובשנת תשע"א הצטרפה לרשת החינוך אמי"ת ופעלה במסגרתה עד שנת תשע"ט.
בשנת תשע"ז הוקמה מדרשה נוספת ברובע ב' בעיר אשדוד, 1  ולצידה קמה קהילת "ימה" - קהילה ציונית דתית צעירה.
הלימוד במדרשה נועד לתת כלים להמשך חיים של אשה דתית בוחרת, שהיא לומדת תורה עצמאית המשלבת בחייה תלמוד עם מעשה. הלימוד מקיף את תחומי הדעת השונים של ארון הספרים היהודי, ובהם לימודי גמרא בעיון ובבקיאות, מחשבת ישראל, תנ"ך, הלכה ואגדה. במדרשה מושם דגש על למידה מחוברת לחיים, על עיסוק עיוני בסוגיות חברתיות, ועל למידה תוצרתית, בה הלומדות גם כותבות ומלמדות בעצמן.
תלמידות המדרשה חיות בדירות בתוך הקהילה ומשתלבות במשך כעשר שעות שבועיות בעשייה חברתית ביישוב בתחומי חינוך, רווחה ויזמות קהילתית (לדוגמה - תגבורים לימודיים, חינוך מיוחד, קליטת עלייה, נוער בסיכון, גינות קהילתיות, תוכניות בת מצווה, אולפן עולים ותוכניות לגיל הזהב.
המסלול המרכזי במדרשות באר הוא של שלוש שנים: שנת לימוד ראשונה בבית-המדרש הכוללת עשייה קהילתית לפני השירות; שירות צבאי מלא כגרעין נח"ל - בעיקר בתפקידי חינוך, מודיעין, חיל האוויר, ת"ש ותצפית -במהלכו המדרשה מלווה את החיילות במפגשים בבסיסים, סמינרים ושבתות במדרשה; ולבסוף, פרק מסכם של מספר חודשים במדרשה.
לצד המסלול המרכזי, מתקיימות במדרשות באר תוכניות שונות, בהן תוכנית אפיק הפתוחה לציבור הרחב וכוללת לימודי גמרא, תנ"ך ומחשבה, תוך דגש על מועדי השנה, ותוכנית אלול המשלבת בנות הנשארות לשנה שנייה טרם גיוסן, חיילות בפרק השל"ת האחרון ומצטרפות נוספות.
