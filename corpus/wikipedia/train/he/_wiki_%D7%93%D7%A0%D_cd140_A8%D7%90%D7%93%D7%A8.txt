דניס לין ראדר  הוא רוצח סדרתי שפעל בעיקר בשנות ה-70 וה-80 בויצ'יטה, העיר הגדולה ביותר בקנזס שבארצות הברית. זהותו נחשפה רק ב-2005, 31 שנים אחרי הרצח הראשון. הוא העניק לעצמו את הכינוי: "BTK" - ראשי תיבות באנגלית של "לקשור, לענות, להרוג" - דפוס הפעולה שעליו חזר בכל רציחותיו.
הוא נולד ב-9 במרץ 1945 בפיטסבורג, קנזס להוריו וויליאם ודורותיאה ראדר, יש לו שלושה אחים, ג'ף, ביל ופול. ב-1971 הוא נישא לפאולה דייץ' ונולדו לבני הזוג בן ובת, בריאן וקארי. לאחר תפיסתו ב-2005 התגרשה ממנו אשתו.
ראדר רצח בעיקר נשים. סדרת רציחותיו החלה ב-15 בינואר 1974, אז רצח את ג'וזף אותרו, אשתו ג'ולי וילדיהם ג'וזפין  וג'וזף . מספר מעשי הרצח הכולל שביצע אינו ידוע עדיין, אך משערים שמספר הקורבנות הוא 13. הוא נהג לפרוץ לבית קורבנותיו, להתחבא בארון הבגדים שלהם ולתקוף אותם, ולאחר מכן לחנוק אותם למוות. אחת מהנשים ניצלה כיוון שאיחרה להגיע לביתה, ובמכתב ששלח למשטרה כתב הרוצח "חיכיתי חיכיתי ולא באת". מעשה הרצח האחרון התרחש ב-1991 ומאז הוא נעלם מהאופק למשך 18 שנים. במשך כל שנות פעילותו נהג לבקר בכנסייה ואף התקדם בסולם הדרגות בהנהגת הקהילה.
ראדר נהג לשלוח מכתבים למשטרה המקומית כדי להתגרות בה וכמו כן גם תמונות של הקורבנות. באחד המכתבים ששלח למשטרה בתחילת הפרשה, כתב הרוצח "כמה נשים עוד אצטרך להרוג, עד שהרציחות יתפרסמו במדיה?!". ה-FBI הקצה תקציב מיוחד כדי ללכוד את הרוצח, אך ללא הצלחה. ראדר גם נהג לטלפן למשטרה ובאחת הפעמים אפילו התקשר למוקד החירום האמריקני, 911, כדי לדווח על רצח שביצע - שכנתו המתגוררת רחובות ספורים מביתו. הוא נהג להותיר פרטים מזהים אודותיו כמו למשל שאביו נהרג במלחמת העולם השנייה ואת שמה של אשתו. החוקרים היו בטוחים אז שהפרטים הם דיסאינפורמציה שנועדה לבלבל אותם, אך לאחר לכידתו התברר שכל הפרטים שמסר היו נכונים.
בשנת 1983 הוקם כוח משימה מיוחד למציאת הרוצח שהטיל את חיתתו על העיר השלווה. הבלשים כונו "מכסחי הרוחות" ועבדו בשיתוף פעולה עם ה-F.B.I. באותן שנים פענוח מבוסס מחשבים לא היה קיים, ולכן צירפו הבלשים פרופסור למתמטיקה שסייע להם בבניית מאגרי נתונים שונים. מאגר אחד הכיל פרטים שנאספו מזירות הרצח והוא הוצלב עם נתונים על חשודים פוטנציאליים. אחת המסקנות שעלו היא שהרוצח מקומי. תרמה להם העובדה שהרוצח נהג לצלם את מכתביו ממכונת צילום באוניברסיטה המקומית, ולשלוח למשטרה את הצילום של כל מכתב ולא את המקור. החוקרים בדקו את כל מי שלמד או עבד באוניברסיטה לאורך השנים האחרונות וכך הגיעו למסקנה הזו. מאגר נוסף התבסס על העובדה שהרוצח הותיר את זרעו בכמה מהזירות, אז החלה להתפתח טכנולוגיית ה-DNA והחוקרים ניסו להצליב בין נתוני ה-DNA מהזירה לבין חשודים פוטנציאליים. יותר מ-100,000 שעות חקירה הושקעו בתיק, אך עם הפסקת הרציחות בשנת 1991 הוקפא התיק אך לא נסגר.
במרס 2004, 14 שנה לאחר שתמו הרציחות, נשלחה מעטפה לעיתון המקומי ובה רישיון נהיגה של אחת מקורבנות הרצח, והדבר העלה שוב את הצורך בתפיסת הרוצח. הוא החל שוב בסדרה של התגרויות מכוונות ואף התראיין טלפונית לתחנת טלוויזיה מקומית. כדי להוכיח שהוא אכן הרוצח BTK הוא נהג להשאיר חפצים של קורבנותיו במקומות מסוימים ולאחר מכן לטלפן לדווח עליהם.
ראדר נתפס בשבת, 26 בפברואר 2005, לאחר ששלח למשטרה מכתב כקובץ ע"ג תקליטון. המשטרה זיהתה את מקור הקובץ - באמצעות מאפייניו - ככזה שנוצר על ידי משתמש בשם "דניס" באמצעות תוכנה הרשומה ע"ש הכנסייה הלותרנית בויצ'יטה. לאחר חקירה ממושכת המשטרה טמנה מארב לדניס ראדר - שכיהן כנשיא הכנסייה, בעירו פארק סיטי. דניס נתפס והודה בכל הרציחות ואף סיפק מידע פרטני על כל אחת ואחת מהן. בעת לכידתו, מלבד היותו איש הכנסייה הלותרנית, היה הרוצח פקח עירוני, חובב שירה וכללית אדם נחמד והידיעה על מעשיו הותירה את הקהילה הלותרנית הקטנה של פארק סיטי בהלם מוחלט. אחד הפסיכיאטרים שעבד עם צוות החקירה אמר לתקשורת: "עם כל הכבוד לטכנולוגיה, ראדר הוא שסייע לנו לתפוס אותו".
דניס הואשם בעשרה סעיפי רצח, הוא טען כי רצח למען סיפוקו המיני. ראדר עמד למשפט אבל לא הוצא להורג כי בשנים בהם ביצע את פשעיו  עונש מוות עדיין לא היה חוקי בקנזס. על ראדר נגזרו עשרה עונשי מאסר עולם רצופים וללא אפשרות חנינה עד גיל 175.
Beattie, Robert. Nightmare in Wichita: The Hunt for the BTK Strangler. New American Library, 2005. מסת"ב 0-451-21738-1.
Davis, Jeffrey M. The Shadow of Evil: Where Is God in a Violent World?. Kendall/Hunt Publishing Company, 1996. מסת"ב 0-7872-1981-9. 
Douglas, John E. Inside the Mind of BTK: The True Story Behind Thirty Years of Hunting for the Wichita Serial Killer. Jossey Bass Wiley, 2007. מסת"ב 978-0-7879-8484-7.
Ramsland, Katherine. Confession of a Serial Killer: The Untold Story of Dennis Rader, the BTK Killer. Foredge, 2016. מסת"ב 978-1-5126-0152-7.
Rawson, Kerri. A Serial Killer's Daughter: My Story of Faith, Love, and Overcoming. Thomas Nelson, 2019. מסת"ב 978-1400201754.
Singular, Stephen. Unholy Messenger: The Life and Crimes of the BTK Serial Killer. Scribner Book Company, 2006. מסת"ב 1-4001-5252-6.
Smith, Carlton. The BTK Murders: Inside the "Bind Torture Kill" Case that Terrified America's Heartland. St. Martin's True Crime, 2006. מסת"ב 0-312-93905-1.
Wenzl, Roy; Potter, Tim; Laviana, Hurst; Kelly, L. Bind, Torture, Kill: The Inside Story of the Serial Killer Next Door. HC an imprint of HarperCollins, 2007. מסת"ב 978-0-06-124650-0.
Welch, Larry. Beyond Cold Blood: The KBI from Ma Barker to BTK. University Press of Kansas, 2012. מסת"ב 978-0-7006-1885-9.
