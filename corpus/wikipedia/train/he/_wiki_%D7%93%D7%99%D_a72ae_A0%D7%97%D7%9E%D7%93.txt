דייוויד נחמד  הוא סוחר אמנות ומיליארדר יהודי המתגורר במונקו. בשנת 2015 הוערך שוויו של אוסף האמנות המשפחתי ב-3 מיליארד דולר והונו האישי מוערך ב-1.85 מיליארד דולר, האדם העשיר ביותר במונקו 1 . בשנת 1996 זכה בתואר אלוף העולם בשש בש 2 .
הלל נחמד, אביו של דייוויד היה בנקאי והתגורר בעיר חלב שבסוריה. בעקבות רדיפות אלימות כנגד יהודים עבר להתגורר בביירות בשנת 1947. באותה שנה נולד בנו, דייוויד. בשנת 1960, כאשר מצבם של היהודים הורע גם בלבנון עברה משפחת נחמד להתגורר במילאנו, איטליה. דייוויד ואחיו עזרא נחמד נשרו מהתיכון והחלו לעסוק במסחר בשוק המניות האיטלקי. המסחר באמנות החל במהלך שנות ה-60, בתערוכה שאורגנה על ידי סוחר האמנות דניאל הנרי קאנווילר רכשו האחים שתי יצירות של חואן גריס. היו אלו היצירות היחידות שנמכרו באותה תערוכה ובעקבות כך נוצרו קשרי חברות בין האחים לקאנווילר, שמכר להם יצירות של פבלו פיקאסו, ז'ורז' בראק וגריס. האחים החלו לסחור ביצירות אמנות שקנו במחירים זולים בפריז ומכרו במילאנו ברווח גדול 3 . עלייתן של הבריגדות האדומות באיטליה בשנות השבעים הובילה את האחים לנדוד שוב - עזרא ויוסף עברו למונקו ודייוויד עבר לניו יורק. בשנות השבעים הרחיבו האחים את המסחר והחלו לקנות ולמכור יצירות ברחבי אירופה, ארצות הברית, סן פאולו ובואנוס איירס. בשנת השמונים התמקד דייוויד בשוק האמנות היפני, שהיה בתנופה אדירה, התפוצצות הבועה בשנת 1989 כמעט ולא השפיעה עליו והוא המשיך לרכוש יצירות ולהגדיל את האוסף שברשותו.
אסטרטגיית העבודה של נחמד פועלת בשיטת "קנה וחכה" - הוא רוכש יצירות במחירים נמוכים יחסית ושומר עליהן לאורך שנים ואז מוכר אותם ברווח גבוה. את היצירות הוא מאחסן במחסן גדול בסמוך לשדה התעופה של ז'נבה. המחסן מתפרש על פני כ-5,000 מטרים רבועים ועל פי ההערכות מוחזקות בו כ-4,500-5,000 יצירות שונות, בשווי כולל של כ-3 מיליארד דולר. האוסף כולל כ-300 יצירות של פיקאסו ונחשב לאוסף הפרטי הגדול ביותר של יצירות הצייר 4 .
בנו של דייוויד, הלל , הנקרא על שם סבו עוסק גם הוא בסחר באמנות, אך נודע בזכות אורח החיים הראוותני שהוא מנהל.
