יצחק  מאירי  היה סגן אלוף ביחידה 8200, חתן פרס ביטחון ישראל לשנת 1961.
יצחק מאירי נולד בשנת 1923 בבגדאד, בן שני במשפחה בת ארבעה ילדים. למד ב"חדר", ובגיל 8 עבר לבית הספר "שמש" , ולמד בו עד יוני 1940. בפרהוד ברח עם משפחתו מביתם שנפרץ ונשדד, והמשפחה עברה לגור בסביבה יהודית בבגדאד. עבד במשרד הרכבת שהיה בניהול בריטי, ובמקביל למד מתמטיקה באופן עצמאי ולמד בהתכתבות ספרות אנגלית. בסוף יוני 1947 נבחן בבגדאד, דרך השגרירות הבריטית, במקצועות ערבית קלאסית, מתמטיקה טהורה ומתמטיקה שימושית וקיבל תואר ראשון מאוניברסיטת לונדון.
בפברואר 1951 עלה לישראל במסגרת מבצע עזרא ונחמיה, וכעבור כחודש התגייס לצה"ל והוצב באגף המודיעין, ביחידה ש.מ.2  תחת פיקודו של מאיר שפירא, ועסק במחקר שבעיקרו מתמטי. מטעם היחידה עבד על מחשב ויצק של מכון ויצמן למדע, ולאחר מכן על מחשבי ממר"ם הראשונים. בשנת 1961 נמנה עם צוות של יחידה 515 , שזכה בפרס ביטחון ישראל. בשנת 1968 הועלה לדרגת סגן אלוף. ב-1969 יזם רכישה ליחידתו של מחשב מדעי, IBM 360/44, שהיה המחשב הראשון בצה"ל מחוץ לממר"ם. ב-31 באוקטובר 1981 פרש לגמלאות.
בשנתו הראשונה בישראל התחתן עם בת-דודתו, סגולה, ונולדו להם שני בנים ובת. התגורר ברמת גן.
