רוב מוחלט הוא רוב של בעלי זכות ההצבעה, ללא תלות במספר המתנגדים לדעת הרוב או במספר המשתתפים בהצבעה . כך, למשל, בקבוצה המונה 35 חברים או פריטים, ההצעה תתקבל רק במידה ולמעלה מ-17.5 מהקולות יהיו בעד. גם במידה וסך המשתתפים בדיון הוא 20, ורוב של 17 מתוכם, שהוא רוב גבוה יחסית לסך המצביעים, יצביעו בעד — ההצעה לא תתקבל, כיוון שאין רוב מסך 35 חברי הקבוצה.
רוב מוחלט נבדל מרוב מיוחס מסך המצביעים, ולכל הפחות הוא רוב פשוט מסך בעלי זכות ההצבעה.
כאשר בארגון יש מספר מושבים שאינו משתנה, הרוב המוחלט דורש מספר קבוע של תומכים. בכנסת ישראל, לדוגמה, יש 120 חברים; ורוב מוחלט של חברי הכנסת יהיה של 61 קולות ומעלה, ללא קשר למניין המשתתפים בהצבעה.
רוב הארגונים הפרטיים אינם משתמשים ברוב מוחלט קבוע, הבא לידי מימוש בעיקר במערכות ציבוריות וממשלתיות, כדוגמת מועצת הביטחון של האו"ם והכנסת.
