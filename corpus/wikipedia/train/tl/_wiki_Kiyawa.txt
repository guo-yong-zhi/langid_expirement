Ang kiyawa o hydatidiform mole ay isang abnormal na pagdadalang-tao o pagbubuntis kung saan natatanim sa bahay-bata ang bugók na napunlaang itlog na di-magpapatuloy na mabuô. 
Ang kiyawa ay isang pagbubuntis/conceptus kung saan ang inunan ay nagtataglay ng mala-ubas na vesicles  na karaniwang makikita ng hubad na mga mata. Ang mga vesicle ay lumulutang dahil sa distention o pamamagà ng chorionic villi sanhi ng fluid. Kapag titingnan sa mikroskopyo, mapapansin ang hyperplasia ng trophoblastic tissue. Kung hindi ito magagamot, tiyak na mauuwi sa pagkakunan ang kiyawa.
Ayon sa morpolohiya, ang mga kiyawa ay nahahati sa dalawang uri: sa complete mole, lahat ng chorionic villi ay vesicular at di-makikitaan ng anumang development ang embryo o fetus. Sa mga partial mole ang ilang villi ay vesicular, ang ilan naman ay mukhang normal at makikitaan ng development ang embryo o fetus, ngunit hindi na ito magpapatuloy mabuo.
Karaniwang kumplikasyon ng pagbubuntis ang kiyawa, malimit nagkakaroon ang isa sa bawat 1,000 pagbubuntis sa Estados Unidos, higit namang mataas ang antas sa Asya . 1 
Sa mangilan-ngilang kaso ang kiyawa ay maaring sumabay sa isang normal at mabubuhay na fetus, dahil ito sa pagkakambal. Naglalaman ang bahay-bata ng dalawang conceptus: isang abnormal na inunan na di-mabubuhay ang fetus , at isang normal na inunan na may mabubuhay na fetus. Sa masusing pagsubaybay posibleng ianak ng babae ang normal na bata at mapagaling sa kiyawa. 2 
