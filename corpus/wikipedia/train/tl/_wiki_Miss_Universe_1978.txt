Ang Miss Universe 1978 ay ang ika-27 edisyon ng Miss Universe pageant, na ginanap sa Centro de Convenciones de Acapulco, Acapulco, Mehiko noong Hulyo 24, 1978.
Pagkatapos ng kompetisyon, kinoronahan ni Janelle Commissiong ng Trinidad at Tobago si Margaret Gardiner ng Timog Aprika bilang Miss Universe 1978. 1  2  Ito ang kauna-unahang tagumpay ng Timog Aprika sa kasaysayan ng kompetisyon. 3  Nagtapos bilang first runner-up si Judi Andersen ng Estados Unidos, habang nagtapos bilang second runner-up si Guillermina Ruiz ng Espanya. 4  5 
Mga kandidata mula sa 75 bansa at teritoryo ang lumahok sa kompetisyong ito. Pinangunahan ni Bob Barker ang kompetisyon sa ikalabindalawang pagkakataon, samantalang si Helen O'Connell ang nagbigay ng komentaryo sa buong kompetisyon. 6 
Dalawang buwan matapos ianunsyo na gaganapin sa Republikang Dominikano ang Miss Universe 1977, inanunsyo ng Minister of Tourism ng Mehiko na si Guillermo Rosell de La Lama noong Marso 11, 1977 na ang Miss Universe 1978 pageant ay gaganapin sa Acapulco, Mehiko sa Hulyo 24, 1978 matapos tanggapin ng Miss Universe ang imbitasyon ng Mehiko. 7  Ito ang ikaapat na beses na ginanap ang Miss Universe sa Amerikang Latino. 8  
Ang mga kalahok mula sa 75 bansa at teritoryo ay napili upang lumahok sa kompetisyon. Dalawang kandidata ang nailuklok upang kumatawan sa kanilang bansa/teritoryo matapos ang pag-urong ng orihinal na kalahok.
Iniluklok ang runner-up ng Miss Canada 1977 na si Andrea Eng upang kumatawan sa bansang Kanada matapos na bumitiw sa puwesto bilang Miss Canada 1977 si Catherine Swing upang ikasal. 9  10  Iniluklok ang first runner-up ng Miss France 1978 na si Brigitte Konjovic bilang kandidata ng Pransiya matapos na piliin ni Miss France 1978 Pascale Taurua na bumalik sa kaniyang bayan ng Bagong Caledonia imbis na manirahan sa Pransiya. 11  12 
Unang sumali sa edisyong ito ang mga bansang Bagong Hebrides at Lesoto, at bumalik ang mga bansang Bonaire, Guwatemala, Moroko, San Vicente, at Turkiya. Huling sumali noong 1964 ang San Vicente, noong 1969 ang Bonaire, noong 1975 ang Moroko, at noong 1976 ang Guwatemala at Turkiya. Hindi sumali ang mga bansang Antigua, French Guiana, Guadalupe, Hayti, Indonesya, Kapuluang Birheng Britaniko, Liberya, Mawrisyo, San Cristobal, Santa Lucia, Sint Maarten, at Yugoslavia sa edisyong ito. Hindi sumali sina Nadine Defraites ng Antigua, Mlue Debor ng Guadalupe, at Ingrid Desmarais ng Mawrisyo dahil sa hindi isiniwalat na dahilan. 13  Hindi sumali ang mga bansang French Guiana, Hayti, Indonesya, Kapuluang Birheng Britaniko, Liberya, San Cristobal, Santa Lucia, Sint Maarten, at Yugoslavia matapos na mabigo ang kanilang mga organisasyong pambansa na magdaos ng kompetisyong pambansa o magtalaga ng kalahok.
Tulad noong 1971, 12 mga semifinalist ang napili sa pamamagitan ng paunang kompetisyon at ang mga closed-door interview. Kumalahok sa swimsuit competition at evening gown competition ang 12 mga semfinalist, at kalaunan ay napili ang limang pinalista na sumabak sa final interview. Sa edisyon ring ito unang ipinapalabas ang mga iskor na binibigay ng mga hurado sa telebisyon.
75 kandidata ang lumahok para sa titulo.
