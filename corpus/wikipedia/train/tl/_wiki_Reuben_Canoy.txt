Si Reuben Rabe Canoy  ay isang Pilipinong manananggol, komentarista at tagapagtaguyod ng pederalismo na naging alkalde at mambabatas sa mga dekadang 1970 at 1980.
Anak nina Mariano Canoy at Laureana Rabe, 2  si Reuben Canoy ay nagtapos ng kanyang degree sa abogasya noong 1953 sa Pamantasang Silliman. Siya ay naging isa sa mga co-editor ng literary folio na Sands & Coral noong 1951 at 1953 at patnugot ng nasabing babasahin noong 1952. 3 
Tumakbo at nanalo si Canoy bilang alkalde ng lungsod ng Cagayan de Oro noong 1971 at siya'y naglingkod sa nasabing posisyon hanggang 1976. Kasama sina Aquilino Pimentel, Jr. at Homobono Adaza, binuo nila ang Mindanao Alliance. Naihalal si Canoy noong 1978 bilang kinatawan ng Rehiyon X sa Batasang Pambansa at natatanging kandidato ng mga puwersang oposisyon sa ilalim ng nasabing lapian. 1  4  Noong 1979, isinulat nya ang Real Autonomy: The Answer to the Mindanao Problem kung saan itinaguyod niya ang awtonomiya bilang kalutasan sa "Problemang Mindanao o Moro". 5 
Binuo niya ang Social Democratic Party of the Philippines noong 1981 na naging sanhi ng kanyang pagpapatalsik mula sa Mindanao Alliance. 6  Tumakbo si Canoy bilang pangulo ng Pilipinas sa dagliang halalan ng 1986 at kumuha ng humigit-kumulang 34,000 na boto. 7  Pagkatapos ng nasabing halalan, binuo niya ang Mindanao People's Democratic Movement ilang buwan pagkatapos ng nasabing halalan at sinubukang ideklara ang pagkakahiwalay ng Mindanao sa Pilipinas bilang Republikang Pederal ng Mindanao noong Abril 1986 ngunit pinayuhan na huwag ituloy ang nasabing deklarasyon. 8  Si Canoy ay nakulong dahil sa kanyang papel bilang nangungunang sibilyan na tagasuporta ng pangkat ni Koronel Alexander Noble sa panahon ng krisis sa Mindanao noong Oktubre 1990 9  ngunit pinakawalan. 4 
Isa si Canoy sa mga tagasuporta sa kandidatura ni Fernando Poe, Jr. bilang pangulo sa pangkalahatang halalan noong 2004. 10 
Sa ilalim ng pamamahala ni dating pangulo Rodrigo Duterte, naging miyembro si Canoy ng Consultative Committee na may layuning amyendahan ang kasalukuyang saligang batas ng Pilipinas. 11  Inimbitahan si Canoy na tumakbo bilang bise alkalde ng Cagayan de Oro sa ilalim ng Partido Federal ng Pilipinas sa pangkalahatang halalan noong 2019 ngunit tinanggihan ang nasabing alok dahil sa "kanyang katandaan at mga isyu sa kalusugan". 12 
Hanggang sa kanyang mga huling araw, naisasahimpapawid ang kanyang mga komentaryo gamit ang programang Perspective sa Visayas at Mindanao. 4  Namatay si Canoy sa edad na 93 noong Hulyo 5, 2022. 1 
Napangasawa ni Canoy si Solona Torralba noong 1953 at nagkaroon sila ng apat na mga anak. 1  Namatay si Solana noong Pebrero 3, 2019 sa edad na 94. 13 
Kapatid niya sina Henry Canoy, isa sa mga tagapagtatag ng Radio Mindanao Network, 14  at Nestor Canoy, isang doktor mula sa Columbia, Missouri na namayapa noong Hulyo 27, 2017 2 
