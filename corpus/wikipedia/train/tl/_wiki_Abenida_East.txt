Ang Abenida East  ay isang pangunahing abenida na matatagpuan sa Diliman, Lungsod Quezon, hilaga-silangang Kalakhang Maynila. Dumadaan ito mula hilaga-patimog sa silangang gilid ng Barangay East Triangle. Matatagpuan ang lansangan sa pook-pamahalaan  ng Lungsod Quezon na kilala sa iba't-ibang mga pambansa at panlokal na mga institusyong pampamahalaan, mga opisina, at mga ospital. 1  Matatagpuan din dito ang Hugnayan ng Gusaling Panlungsod ng Lungsod Quezon na matatagpuan sa sangandaan ng abenida sa Daang Elliptical. Itinakda ang abenida bilang isang pambansang daang sekundarya, bilang Pambansang Ruta Blg. N174.
Bumubuo ang abenida sa silangang hangganan ng dating ipinapanukalang Diliman Quadrangle na may lawak na 400 ektarya  at nakapaloob sa dating Diliman Estate  na binili ng pamahalaang komonwelt ng Pilipinas noong 1939 para maging bagong kabisera ng Pilipinas  na papalit sa Maynila. 2  Dati itong ipinaplano na maging Central Park ng bagong lungsod na kung saan makikita ang mga bagong gusaling pampamahalaan  sa loob ng 25 ektaryang  sityong patambilog na tinatawag ngayong Quezon Memorial Circle. Ang quadrangle ay hinahangganan ng Abenida North sa hilaga, Abenida East sa silangan, Abenida South  sa timog, at Abenida West sa kanluran. Ang sityo ay idinisenyo ng mga Amerikanong tagaplano ng lungsod na sina William E. Parsons at Harry Frost, sa pagtutulungan nina Inhinyero AD Williams at mga arkitekto na sina Juan Arellano at Louis Croft. Ang nabanggit na sityo ay magkakaroon din ng 15 ektaryang  pambansang eksposisyon sa may sangandaan ng Abenida North at Avenida 19 de Junio . 2  Sa mga nakalipas na dekada nanatiling nakatiwangwang ang Diliman Quadrangle dahil sa kakulangan ng pondo. Magkalipas ng ilang pagbabago, inilipat ang pusod ng Lungsod Quezon sa Novaliches dahil sa mas-mataas na kataasan nito. 3  Pagsapit ng taong 1976, ibinalik ang kabisera sa Maynila, at ang Quezon Memorial Circle ang tanging estruktura na naitayo sa dapat sana'y sityong pang-kabisera.
Ang Abenida East ay isang pang-animan na daang matatagpuan sa pusod ng distritong pampamahalaan ng Lungsod Quezon. Nagsisimula ito sa sangandaan nito sa EDSA sa silangan ng Abenida Timog sa may hangganan ng East Triangle at Barangay Pinyahan. Tutungo ito pahilaga mula sa sangandaang ito upang tumawid sa Kalye Magalang, Daang NIA, Abenida V. Luna, Kalye Matapang, Daang BIR, Kalye Matalino, Kalye Makatarungan, at Kalye Mayaman patungong Quezon Memorial Circle. Matatagpuan sa paligid ng katimugang bahagi ng abenida ang Estasyong Kamuning ng MRT, tanggapang sentral ng Tanggapan ng Transportasyong-Lupa , tanggapang sentral ng Lupon sa Pagpaprangkisa at Regulasyon ng Transportasyong-Lupa , mga tanggapan ng Rehiyong IV-A ng Kagawaran ng Pagawaing Bayan at Lansangan , tanggapan ng Pambansang Sangay para sa Pagsasamang Kaalaman , tanggapan ng Pangasiwaan sa Patalaan ng Lupain , pangunahing tanggapan ng Pangasiwaan ng Estad√≠stika ng Pilipinas  at ang pangunahing tanggapan ng Paseguruhan ng mga Manggagawa sa Pribadong Sektor . Pagkaraang makatawid ng Daang BIR, ang kanlurang bahagi ay dinodomina ng marami pang mga establisimiyentong pamahalaan lalo na mga institusyong medikal, kabilang na ang East Avenue Medical Center, Hugnayang Lungsod Quezon ng Bangko Sentral ng Pilipinas, Philippine Heart Center, Philippine Tariff Commission, Gusaling QC ng Laguna Lake Development Authority, National Kidney Transplant Institute, at ang Hugnayan ng Gusaling Panlungsod ng Lungsod Quezon. Nagtatapos ang abenida sa sangandaan nito sa Daang Elliptical.
