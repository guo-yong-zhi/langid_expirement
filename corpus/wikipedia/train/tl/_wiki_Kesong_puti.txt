
Ang kesong puti ay isang keso sa Pilipinas na malambot, di-nilalaon, at maputi. Gawa ito sa di-sinagap na gatas ng kalabaw at asin na kinulta ng suka, katas ng citrus, o minsan kuwaho. Maaari rin itong gawin mula sa gatas ng kambing o baka. Mayroon itong banayad na alat at maasim na lasa. Kapag ginamit ang pampaasido , kahawig ito sa queso blanco o paneer. Kapag ginamit naman ang kuwaho, kahawig ito sa buffalo mozzarella. Maaari ring mag-iba ang kahalumigmigan, mula sa halos malagulaman hanggang sa matigas at matatag. Maaari itong kainin nang nag-iisa lamang, sabayan sa tinapay , o gamitin sa mga iba't ibang putahe sa lutuing Pilipino. Karaniwan itong ibinebenta na nakabalot sa dahon ng saging. 1 
Ang pangalan nito, binabaybay ring quesong puti, ay salitang Tagalog, at ginagamit itong pangalan sa mga lalawigan ng Laguna at Bulacan. Sa Cavite, kilala ito bilang kesilyo ; habang sa hilagang Cebu, kilala ito bilang queseo o kiseyo. 2 
Ang kesong puti ay mula sa salitang queso mula sa Kastila na may pang-angkop na -ng, at sa salitang puti. Sa mga ibang bahagi ng Pilipinas, ginagamit ang kesilyo o kasilyo sa Caviteno at queseo o kiseyo sa Sebwano. Ang mga ito ay isinakatutubong pagbaybay ng salitang quesillo sa wikang Kastila  . 2 
