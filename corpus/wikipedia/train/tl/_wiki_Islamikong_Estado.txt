Ang Islamikong Estado , na dating kilala bilang Islamikong Estado ng Irak at Levant  at Islamikong Estado ng Irak at Sirya , ay isang hindi kinikilalang estadong jihadista sa Gitnang Silangan. Ito ay itinuturing na teroristang samahan ng mga pamahalaang kanluranin gaya ng Estados Unidos, Canada, Nagkakaisang Kaharian, at marami pang iba.
Dating kasapi ng teroristang grupong al-Qaeda bilang al-Qaeda sa Irak noong 2004, tumiwalag ang ngayo'y ISIS mula sa nasabing grupo, sanhi ng pagkastigo ng una sa huli ng hindi pagkonsulta sa kanila at ng kanilang "pagkaberdugo" noong Pebrero 2014. Bago pa man nito, nasa kanlurang Irak ang kanilang teritoryong sinasakupan; noong 2013, umabot na sa Sirya ang kanilang sakop. Sanhi nito, naging Islamikong Estado ng Irak at Sirya ang pangalan ng grupo noong kaparehas na taon.
Simula noong 29 Hunyo ng kaparehas na taon, ipinahayag ng grupo ang pandaigdigang kalipato, habang si Abu Bakr al-Baghdadi naman ang nagsisilbing kalifa nila sa pangalang Kalifa Ibrahim, bagkus naging Islamikong Estado na lamang ang pangalan ng estado. Bilang kalipato, inaangkin ng grupo na pinamumunuan nila ang lahat ng mga Muslim sa daigdig.
Bilang pinakamalaking teroristang grupo sa daigdig, sa kasalukuyan mayroon silang tinatayang 200,000 terorista sa Irak at Sirya, habang may tinatayang 30,000 terorista naman ang meron sila sa Libya, Ehipto, Pakistan, Afghanistan, Algeria, at sa Timog-Silangang Asya, kabilang na ang Pilipinas.
Kilala ang grupo sa kanilang madugong propaganda, kasali ang kanilang pampupugot ng mga ulo ng kanilang mga bihag na kanila namang inilalagay sa Internet.
