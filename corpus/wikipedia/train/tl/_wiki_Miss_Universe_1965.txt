Ang Miss Universe 1965 ay ang ika-14 na edisyon ng Miss Universe pageant, na ginanap sa Miami Beach Auditorium sa Miami Beach, Florida, Estados Unidos noong Hulyo 24, 1965. 1 
Pagkatapos ng kompetisyon, kinoronahan ni Corinna Tsopei ng Gresya si Apasra Hongsakula ng Taylandiya bilang Miss Universe 1965. 2  3  Ito ang kauna-unahang tagumpay ng Taylandiya sa kasaysayan ng kompetisyon. Nagtapos bilang first runner-up si Virpi Miettinen ng Pinlandiya, habang nagtapos bilang second runner-up si Sue Downey ng Estados Unidos. 4  5 
Mga kandidata mula sa 56 na bansa at teritoryo ang lumahok sa kompetisyong ito. Pinangunahan ni Jack Linkletter ang kompetisyon, samantalang sina John Charles Daly at Sally Ann Howes ang nagsilbing mga backstage correspondent. 6  7  8 
Inanunsyo ng Miss Universe Organization na imbis na magkasunod na gaganapin ang Miss USA at Miss Universe pageant, magkakaroon ng pitong linggong pagitan ang dalawang kompetisyon. Ang Miss USA pageant ay gaganapin sa Hunyo 4, samantalang ang Miss Universe ay gaganapin sa Hulyo 24, 1965. Bagama't may hiwalay na produksyon ang dalawang kompetisyon, gaganapin pa rin sa Miami Beach Auditorium sa Miami Beach, Florida ang dalawang kompetisyon. 9 
Ang mga kalahok mula sa 56 na bansa at teritoryo ay napili upang lumahok sa kompetisyon. Isang kandidata ang nailuklok upang kumatawan sa kanyang bansa/teritoryo. 10 
Unang sumali sa edisyong ito ang teritoryong Bermuda, at bumalik ang mga bansang Kuba, Mehiko, Portugal, at Taylandiya. Huling sumali noong 1959 ang Mehiko at Taylandiya, noong 1962 ang Portugal, noong 1963 ang Kuba. Hindi sumali ang mga bansang Arhentina, Grenada, Niherya, Republikang Dominikano, Republika ng Tsina, San Vicente, Surinam, Trinidad, at Tsile sa edisyong ito. Umurong sa kompetisyon si Miss Argentina 1965 Mabel Azucena Caffarone matapos nitong bumalik sa lungsod ng Buenos Aires dahil nagkaroon ito ng intestinal infection at kinakailangang manatili sa ospital sa loob ng isang linggo. 11  12  Papalitan sana siya ng kanyang first runner-up na si Nelida Jukna, ngunit huli na nang pumalit ito dahil naganap na ang paunang kompetisyon. 13  Hindi sumali ang mga bansang Grenada, Niherya, Republikang Dominikano, Republika ng Tsina, San Vicente, Suriname, Trinidad, at Tsile matapos na mabigo ang kanilang mga organisasyong pambansa na magdaos ng kompetisyong pambansa o magtalaga ng kalahok. 14 
56 na kandidata ang lumahok para sa titulo. 3 
