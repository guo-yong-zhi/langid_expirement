Si Clarita Villarba Rivera, mas kilala sa kanyang pangalang pang-entablado na Mila del Sol , ay isang artista, negosyante at pilantropo na mula sa Pilipinas. Ipinanganak sa Tondo, Maynila, natamo niya ang kasikatan nang una siyang gumanap bilang punong tauhan sa pelikula noong 1939 na Giliw Ko. Natuklasan siya ng Pangulo ng LVN Pictures na si Doña Sisang de Leon, na iginiit na mapasama siya sa pelikula na tinutulan ng direktor ng pelikula, na naramdaman na bata pa siya para ganapin ang karakter. 3  Si Carlos Vander Tolosa, ang direktor ng pelikula, ang nagbansag sa kanya ng pangalang Mila del Sol dahil sa "pagpapalabas ng araw  na parang isang milagro sa kanyang madilim na set kapag tinatawag siya upang gawin ang kanyang mga eksena." 4 
Natigil ang paggawa ng pelikula noong pag-okupa ng mga Hapon at nanumbalik lamang noong 1945. Nagbalik si Del Sol sa LVN at bumida sa produksyon ni Manuel Conde  na Orasang Ginto, ang unang pelikulang Pilipino pagkatapos ng Ikalawang Digmaang Pandaigdig. Bumida din siya sa ibang pelikula ng LVN noong dekada 1940, kabilang ang Ibong Adarna  at Villa Hermosa. 2 
Nagretiro si Del Sol sa pag-aartista dahil nagkaroon na siya ng sarili niyang pamilya noong dekada 1950, ngunit bumalik siya noong 1960 at lumabas noong taon na iyon sa dalawang pelikula na pinamagatang Pakipot at Tatlong Magdalena. 2  Noong sumunod na taon, bumida siya sa produksyong internasyunal, ang Espionage Far East at bumida sa isang seryeng pantelebisyon. Nagsimula siyang maging negosyante noong 1964, at tinuon ang mga gawaing pilantropo noong dekada 1970 pataas. 5 
Noong Disyembre 2014, pinasa ng Kongreso ng Pilipinas ang Resolusyon Blg. 165, na pinarangalan si Mila del Sol “para sa kanyang kontribusyon sa industriya ng pelikula at sa lipunan ng Pilipinas sa pangkalahatan." Sinabi sa resolusyon na hindi hadlang ang kahirapan at sa halip ito ay isang inspirasyon upang mapabuti ang katayuan ng buhay" at "ang kanyang mga negosyo at pundasyon na nagbigay ng trabaho at napalawak ang kapakinabangan sa mga indibiduwal na nangangailangan at 'yung mga may kakaunti lamang sa buhay, ay patunay na ang hindi matitinag na pangako ni Mila del Sol sa pagpapabuti ng lipunan sa Pilipinas." 6 
