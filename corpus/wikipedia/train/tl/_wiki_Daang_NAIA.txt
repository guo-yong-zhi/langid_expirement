Ang Daang NAIA , o Daan ng Paliparang Pandaigdig ng Maynila , ay isang maiksing lansangang may walo hanggang sampung linya at may pangitnang harangan na nag-uugnay ng Bulebar Roxas at Manila–Cavite Expressway  sa Paliparang Pandaigdig ng Ninoy Aquino  sa timog-kanlurang Kalakhang Maynila, Pilipinas. Isa din itong pangunahing daang panlungsod na nag-uugnay ng mga lungsod ng Pasay at Parañaque sa haba ng mga 2.5 kilometro  mula sa kanlurang dulo nito sa Bulebar Macapagal sa Bay City, Baranggay Tambo, Parañaque, hanggang sa silangang dulo nito sa may pasukan ng NAIA Terminal 2 sa Pasay. Pagdaan, babagtasin nito ang Bulebar Roxas, Abenida Elpidio Quirino, Domestic Road, at Abenida Ninoy Aquino.
Matatagpuan sa sangandaan nito sa Bulebar Macapagal ang Southwest Integrated Terminal na para sa mga bus papuntang Kabite at kanlurang Batangas. Matatagpuan ito sa may Coastal Mall. 1  Dumadaan ang NAIA Expressway sa ibabaw ng bahagi ng daan mula Bulebar Roxas/Manila–Cavite Expressway hanggang Electrical Road sa tabi ng Ilog Parañaque. Ang nasabing mabilisang daanan ay magbibigay ng mas-mainam na daan papunta sa lahat ng apat ng mga terminal ng NAIA, gayundin sa pook-sugalan ng Entertainment City, Parañaque. 2 
Dating tinawag na Daang MIA  ang Daang NAIA, at pinalitan ito ng pangalan noong 1987, kung kailan ang Paliparang Pandaigdig ng Maynila  ay naging Paliparang Pandaigdig ng Ninoy Aquino .
Mga koordinado: 14°31′0″N 120°59′59″E  /  14.51667°N 120.99972°E  / 14.51667; 120.99972
