Si Tintin  ay isang kathang-isip na karakter at ang  bida ng The Adventures of Tintin, isang serye ng komiks ng kartunistang si Hergé na mula sa Belgium. Siya ay isang tagapag-ulat at abenturero na naglalakbay sa buong sanlibutan kasama ang kanyang aso na si Snowy. Nilikha ang karakter noong 1929 at ipinakilala sa Le Petit Vingtième, isang lingguhang suplementong pangkabataan ng pahayagan sa Belgium na Le Vingtième Siècle. Lumalabas siya bilang isang kabataang lalaki, na nasa gulang na 14 hanggang 19 na may bilugang mukha at buhok na sinuklay ng pataas at pababa mula sa kanyang noo. May katalinuhan si Tintin at naipagtatanggol ang sarili, at siya ay matapat, desente, maawain at mabait. Sa kanyang mga mausisang pag-uulat, mabilis na pag-isip at pagiging taong-panlahat na may likas na kabutihan, laging nalulutas ni Tintin ang mga kababaglaghan at natatapos ang mga pakikipagsapalaran.
