Ang Daang Radyal Bilang Isa , na mas-kilala bilang R-1, ay isang pinag-ugnay na mga daan at tulay na bumubuo sa pinakaunang daang radyal ng Maynila sa Pilipinas. 1  May haba itong 41.5 kilometro , at kinokonektahan nito ang lungsod ng Maynila sa mga lungsod ng Pasay, Parañaque, at Las Piñas sa Kalakhang Maynila, at Bacoor, Imus, Kawit, Noveleta, General Trias, Tanza, at Naic lalawigan ng Cavite.
Binubuo ng mga sumusunod na bahagi ang Daang Radyal Blg. 1, mula hilaga patimog:
Mula sa hilagang dulo ng R-1  hanggang sa sangandaan nito sa Abenida Padre Burgos sa Maynila, kilala bilang Daang Bonifacio ang R-1. Sineserbisyo nito ang mga distrito ng Intramuros at Port Area at tinutumbukan nito ang Bulebar Roxas sa Liwasang Rizal.
Nagiging Bulebar Roxas ang R-1 paglampas ng Abenida Padre Burgos. Ang bahaging ito ng R-1 sa Liwasang Rizal ay minarkahang Kilometro Sero . Isa itong promenada sa harap ng Look ng Maynila na bumabagtas patungong Ermita, Malate sa lungsod ng Maynila, at sa mga lungsod ng Pasay at Parañaque. Tatapos ang Bulebar Roxas sa sangandaan nito sa Daang NAIA.
Sa pagitan ng Daang NAIA at Lansangang Antero Soriano sa Kawit, Cavite, kilala ang R-1 bilang Manila–Cavite Expressway . Ang nabanggit na mabilisang daanan ay nag-uugnay ng Parañaque sa Las Piñas at lumalabas ng Kalakhang Maynila patungong Bacoor at Kawit sa Cavite.
Kilala ang R-1 bilang Lansangang Antero Soriano mula sa dulo ng CAVITEx sa Kawit hanggang sa sangandaan nito sa Governor's Drive sa Naic. Kinokonektahan nito ang mga lungsod at bayan ng Imus, Noveleta, at General Trias ng lalawigan ng Cavite.
