Ang GTV  ay isang Pilipinong himpilang pantelebisyon na pagmamay-ari at pinamamahalaan ng Citynet Network Marketing and Productions Inc., isang sangay ng GMA Network Inc. Inilunsad ito noong Pebrero 22, 2021, na siyang naging kapalit ng GMA News TV sa punong istasyon nito, ang UHF Channel 27 Metro Manila at ang mga himpilan nito sa probinsya.  1   2   3   4   5  Ito ay pang-anim na pangkalahatang pangalawang tatak-himpilang pangtelebisyon ng GMA Network mula nang mabuo noong 1995 bilang Citynet Television. Ang himpilan ay gumagawa ng mga programa mula sa mga studio na matatagpuan sa GMA Network Center, EDSA corner Timog Avenue, Diliman, Lungsod Quezon. Ang pangunahing pasilidad ng himpilan ay matatagpuan sa isang bahagi ng GMA Tower of Power, Tandang Sora, Barangay Culiat, Lungsod Quezon at ito ay sumasahimpapawid tuwing Lunes hanggang Huwebes mula 5:30 am hanggang 12:15 am, Biyernes mula 5:30 am hanggang 11:45 ng gabi, at Sabado at Linggo mula 5:30 am hanggang 12:00 ng hatinggabi, habang umeere ito sa mas maikling oras sa panahon ng Paschal Triduum.
Ang GTV ay napapanood sa pamamagitan ng mga istasyong pantelebisyon sa Channel 27 sa Metro Manila, Cebu at Davao at iba pang 24 na istasyon nito sa buong bansa. Bukod sa pangunahing analog signal ng GTV, isa itong channel na dapat mapabilang sa lahat ng cable at satellite TV providers sa buong bansa. Mapapanood din ang channel na ito bilang digital subchannel sa pamamagitan ng pangunahing digital transmitters ng GMA sa Metro Manila, Ilocos Sur, Baguio, Batangas, Naga, Cebu, Tacloban, Iloilo, Bacolod, Davao at General Santos.
