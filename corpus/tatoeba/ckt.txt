Гыт микигыт?
Гэгъюлетигыт руссильымил вэтгавык?
Гымнан гыт тычичеквыт.
Гынан гым инэчичевыркын?
Китъам мынтумгэвмык.
Моргынан тэгъеӈу мытылгыркын йилыльын.
Гым тырэгъюленӈыркын вэтгавык лыгъоравэтльамэл.
Гым тырэгъюленӈыркын калевэтгавык лыгъоравэтльамэл.
Гым тырэгъюленӈыркын кэличитык лыгъоравэтльамэл.
Гымнан гыт люнчичевэ.
Ӄъэйӈэквыткы йилыльын.
Тъарычьэты нъэлгъи?
Мури вулӄытвик мытрэетгъэ.
Энмэч вулӄытвиркын.
Вулӄытвик ӄыетги.
Титэтгивик?
Гымнан тычичевынэт ымыльо гынин вэтгавыт.
Ӄыпытӄытвыгын лымӈэ.
Гымнин нынны Иван.
Еттык!
Гым тыпкиргъэк Магадангыпы.
Ии.
Гым вэтгыры тытваркын.
Маӈэнрамкыльырак мури мытрэнвилгъэ?
Кытур рымагты.
Моргынан мытачыӈыркынэтык тури.
Мурыгрээн ӄылӄытгытык.
Моргынан мытъатчаркынат рэмкыльыт.
Мэкына рыкалыровъёлӄыл паспорт?
Ӈотӄэн гымнин паспорт.
Титэ гымнин паспорт нэрэйылгым?
Гым тыпэӈъивэтгъэк ынкъам тырэйылӄыӈыркын.
Титэ гыт натчьатэгыт?
Гым инъэ ныгъевигым.
Игыр мури мытрэквэтгъэ.
Акватынгэты мыттэнмавыплыткомык.
Титэ пыкитльэлӄылмури рэӈанаӈвакъонвык?
Э'ми мургин риӈэнэӈ?
Титэ рэквэтгъэ риӈэнэӈ?
Ӈотӄэн ръаяраӈы?
Ръэнут ӈотэнрак нытваӄэн?
Титэ гэтэйкылин ӈотӄэн яраӈы?
Тъэр ӈутиннымык ымыльэты о'равэтльат?
Ӄынныматгын тытыл.
Ӄувинтыгын пэнъёлгын.
Миӈкы варкын энанэматран?
Ӈотэнвакъосӄыёлгык ӄывакъогэ.
Э'ми гымнин ченлет?
Гымнан тыпэлягъан чеӈыл.
Гымнан тынтыяатгъан чеӈыл.
Титэ мытрэнъыӄамэтваргъа?
Мынэнъыӄамэтвасӄэвмык.
Мури нъэйӈэвмури ы'лёӄамэтванво.
Вэлыткорат паӈъэвӈытоы'лё нымигчирэтӄинэт?
Титэ нынвэнтэтӄинэт вэлыткорат?
Титэ нынныматӄэнат вэлыткорат?
Гымнан тыратантэнмыӈӈыркынат увъаляботинкат.
Ӄытэйкыгынэт гымыкы панраплякыт.
Ӄытэйкыгынэт гымыкы тэнуйгыплекыт.
Ӄытэйкыгынэт гымыкы памъят.
Ӄытэйкыгын иръын.
Ӄытэйкыгын къэли.
Титэ рэплыткуӈынэт?
Ӈотӄэн иръын номӄэн?
Ӈотӄэнат плекыт номӄэнат?
Ӈотӄэнат памъят номӄэнат?
Ӄэйвэ нымэльэв нывилыгкуӄинэт турык хлеба?
Ръэкимитъыт уйӈэ турык вэлыткорак?
Мэлгыёчгын ӄинэйылги.
Гыт гэмилгигыт?
Ӈотӄэн тааӄ нырулӄин эвытлым нэрмэӄин?
Гымнан ӈотӄэн таа'койӈын тырэркурӈын.
Мынтааӄомык ӄэйвэ гыт тытааӄойгыт?
Мынувимык.
Титэ мытрачаёгъа?
Уттыт ныйъаӄэнат.
Нытаӈпэраӄэнат гынин плекыт.
Гымнин милгэмил элепыгъэ.
Гым тыйигрэвык.
Гым тыгытъэвык.
Гым тырэйылӄыӈыркын.
Вынэ мынчаёмык.
Гымнан тыӈэвыёлӄыл кэлинӈивэт.
Мури торыкы мытрэкэлинӈивэтыркын.
Гыныкайпы кэлинӈивэт тъатчаркын.
Тургин кмиӈыт варкыт?
Тъэргивильын тургин ӈээкык?
Тъэргивильын тургин экык?
Миӈкы ныкэлиткуӄинэт тургинэт кмиӈыт?
Микыну нъэйӈэвӄин тургин экык?
Микыну нъэйӈэвӄин тургин ӈээкык?
Гыт гэӈэвигыт?
Ытлён гэӈэвлин?
Гымнин ӈэвъэн кэлиныгйивэтыльын.
Гымнин ӈэвъэн инэнмэлевэтыльын.
Гыт ӈутку гэӈэвъэнэ?
Гыт ӈутку гъывэӄучитэ?
Гыт ӈутку амгынан?
Гыт гъывэӄучийгыт?
Ытлён гъывэӄучилин?
Мэӈин гынин ы'вэӄуч?
Э'ми гынин ы'вэӄуч?
Гымнин ы'вэӄуч мигчитльэн.
Гымнин ы'вэӄуч кэлиныгйивэтыльын.
Миӈкы гыт нымигчирэтигыт?
Гым нымигчирэтитым колхозык.
Тъэр гынан мынгыкво нинэлгигыт?
Тантылянвыльын?
Ӄырым ӄэйвэ мынтымӈэвмык?
Лыгэнитык вэчьым мыттымӈэлӄытыркын ӈэнри?
Тагратын кытӄалетлы вальын.
Миӈкри игыр ӈаргынэн варкын?
Игыр тэӈмэлмэлетыркын.
Эргатык миӈкри ӈаргынэн ратвагъа?
Ипэӄун йыӈаръоӈӈогъэ.
Колё янрайгатыркын.
А'нӄагыртын илетыркын.
А'нӄагыртын ёа'тыркын.
Титэ рэмэлетгъэ?
Ӈаргынэн ӄэргавыркын.
Йыӄӄайъым э'ӄэгнитыркын.
Миӈкэмил мэйӈэльын авээн?
Титэ тури торванвэты раялгынӈытык?
Тъэр гынан тымынат и'гыт?
Титэ тури пээчвагъенрыплыткотык?
Тъэр о'равэтлъат ӄорагынрэтыльо итыркыт?
Миӈкы варкыт тургинэт таӈавээнвыт?
Тъэр рэквытти гыръогъат?
Ӄэйвэ мэчынкы мыкэркыт турык ӄорагынрэтыльыт?
Э'ми-ым бригадир?
Кытур миӈкэмил гырольатгыргын гатвален?
Мэӈин игыр рэквытык варкын?
Турык ӈэлвыльык тъэр ӄорат?
Гынин тъэр чиниткинэт ӄорат?
Тъэр турык ымыльэты ӄорагынрэтыльыт?
Тургин бригада микынэ рээн ныӄръачетӄэн?
Миӈкэмил торыкы правление колхозакэн эӈъэлю нылгыткояаӄэн?
Торгынан и'гӈыттык нэнаяаторэ чилимуӄэт?
Турык ынныӈыттыкинэт гиӈыт варкыт?
Элек а'мын эты мыкымрэнльэн эмнуӈин?
Миӈкри турык нынлеӄин рычвантогыргын?
Микын бригада чымче варкын?
Турык бригадак тъэр рэквытги?
Турык бригадак тъэр ваӈӄасӄорат?
Турык бригадак тъэр пэнвэлти?
Турык бригадак тъэр тыркыльыт?
Турык бригадак тъэр ы'сӄэӄут?
Турык бригадак тъэр мооӄорат?
Миӈкри турык нынлеӄин рыёльылпооръыткогыргын?
Мэӈин айвэ гэнъюлин?
Э'ми гынин гакаӈыльорвоор?
Миӈкри гыт чимгъуркын, ръэлейвинэӈэт этъопэл яак ӄаальанма?
Титэ ратвагъа ӄаарылгатгыргын?
Титэ ратвагъа ӄаанматгыргын?
Турык варкыт энанӄэтатрат?
Ӄэйвэ-ым ынӄэнат танъяаӈ вальыт?
Титэ торгынан нинэнлетури гытгакэн ӄааёнратгыргын ӄаанматынвэты?
Элек турык нымкъэв нытваӄэнат атӄавыльыт ӄорат?
Миӈкри гантэнмавлен мигчир гамгабригадак?
Миӈкы кытур гэлеӈиттури?
Иа'м атӄатыркын ӄораӈы?
Миӈкы мытраӄаанавэятгъа?
Э'ми чаат?
Ӈотӄэн тъэлльэн ӄораӈы.
Миӈкыри ӄытгъи бригадир?
Аӈӄайгатыркын эвытлым ванэван?
Тъэр гынан тымынат мэмыльтэ?
Тъэр гынан тымынат унъэлти?
Тъэр гынан тымынат рыркат?
Тъэр ганмыленат турык бригадата рыркат?
Тъэр ганмыленат турык бригадата ръэвыт?
Тъэр процентальо колхоза гэнкуврэтэвлин план?
Мэӈин мыкмэмылёчьо гитлин?
Гыт тъэргивильигыт?
Титэ гыт гынниӈӈыттыльу моогъэ итык?
Титэ рэмлятымгогъа?
Титэ рарарымгогъа?
Э'ми тургин лыгъытвъэт?
Мэӈин турык тылечьыткульу нитӄин?
Ӄэйвэ мэчынкы рэмкэгъэ тургин тылечьымытӄымыт?
Тылечьын нымэлӄин, ӄырым нычимэтын тыляма?
Аӈӄы мэйӈэйычгитыркын.
Ӈотӄэн рыркы майӈываӈӄытыльын.
Турык колхозык тъэр аӈӄагыннэӈӈыттыльэн бригадат?
Микын бригада мыкаӈӄагыннэкочьо итыркын?
Титэ тургин колхоз гантомгавлен?
Тъэр гынан рытомгавынат мэгчеръылёт?
Титэ нэмэ рэквэнӈытык гыннэӈӈыттынвэты?
Ръаколхоз турык нымтунгу итыркын?
Миӈкэмил торыкы нывинрэтӄин гыннэӈӈыттыкомбинат?
Мъчынкы турык мыкэркыт мъэмит?
Мъчынкы турык мыкэркыт милгэрти?
Мъчынкы турык мыкэркыт лыгъытвыт?
Мъчынкы турык мыкэркыт ӄэйъытвыт?
Мъчынкы турык мыкэркыт тылечьыт?
Миӈкэмил гэмкэлин кытур доход аӈӄагыннэӈӈыттыгыргэпы?
Гыт а'мын эты нинэпыткигыт?
Тъэр гынниӈӈыттыльыт эквэтгъэт ӄэйъытвэ?
Мэӈин тэӈгынниӈӈыттычьу итыркын?
Тъэче нылӄэгнэвӄинэт ръэвыт?
Миӈкы варкыт тургин ӄорагынрэтыльыт?
Ырыкайпы пыӈылтэ варкыт?
Э'ми тургин ӈэныльыбригада?
Игыр миӈкэмил тылеркын аӈӄагыннэӈӈыттыгыргын?
Миӈкы варкыт эмнуӈгынниӈӈытыльин бригадат?
Мэӈин турык бригадак ынанмыкычьо ныриӄукуӄин?
Гынан тъэр тымынат равыль эӈыт?
Гынан тъэр тымынат равыль риӄукэт?
Ӄэйвэ мэчынкы мыкэргыт турык уткучьыт?
Ӄэйвэ мэчынкы мыкэргыт турык тыкэчьыт?
Торгынан нэнаяторэ чилимуӄэт?
Миӈкы варкын гынин откочьыткон, откочьыткоран?
Турык бригадак тъэр гынниӈӈыттыльыт?
Кытур турык бригадата тъэр ымыльэты ганмыленат эмнуӈгынникыт?
Нымкъэв варкыт пипиӄылгыт эмнуӈкы?
Нымкъэв варкыт риӄукэт эмнуӈкы?
Ӈанӄэн ръэнут вытрэтыркын?
Миӈкы варкын тургин гыннэгран?
Тъэр турык ельаргыт?
Микынти нымигчирэтӄинэг гыннэграк?
Миӈкри нытваӄэнат ельаргыт?
Мури мытрэлӄынӈыркын ын ныӈыттыбригадагты.
Миӈкы этъопэл таӈыӈ уткучьыткук, аӈӄачормык эвытлым эмнуӈкы?
Мэчынкы мыкэркыт турык ы'ттъырэӈыт?
Гынин тъэр ы'ттъыт?
Миӈкри вальыт уткучьыт тэӈычьу итыркыт?
Гынин тъэр уткучьыт?
Ръатыкэчьыт риӄукэтэ тэӈнучьу нынтыӄинэт?
Титэ гыт роткочьыёпатгъа?
Миӈкэмил ӈиныльыт нымигчирэтӄинэт анмоӈгыннэӈӈыттынвык?
Тъэр гынан тымъёлӄылтэ риӄукэт?
Миӈкэмил нымынгыкватӄэнат ынныӈыттыльыт?
Тъэр о'равэтльат ынныӈыттыльу нитӄинэт?
Титэ нымгоӄэн ынныӈыттыгыргын?
Ӈотӄэн вээм мыкынныльын?
Миӈкэмил ныннояаторэ?
Ӈотӄэн вээм ымысӄыльын?
Ӈотӄэн вээм чемысӄыльын?
Торгынан тъэр тымыткы ынныт?
Миӈкэтэ варкын ӄымчайпын?
Рэӄынныт мыкычьу ныкваӄэнат?
Маӈэнӄач мыкынноӈ нитӄинэт, рочыӈкы эвытлым ӈотэнрочыӈкы?
Тъэр торгынан айвэ тымыткы ынныт?
Ӄэтат нымӄэв ныкваӄэнат?
Калялтэ нымӄэв ныкваӄэнат?
Лелгыт нымкъэв тэйкыткы?
Мынгалгаӈыттысӄэв.
Эченур авноратвака мынит.
Наӄам нивӄинэт ӈотӄэн мыкгалгальын.
Чит-ым итык гым нинэпыткигым.
Ытръэч игыр вэчьым э'ргынрэ тырэӄэлмылтэтгъэ.
Ӈотэнкыткытык гынан тъэр тымынат галгат?
Э'ми гынин ӄымоочгын?
Э'ми ынраӄ мургин тумгытум?
Гымнин тэлпыркыт мъэмит.
Гыт мыгмъэмильигыт?
Вэчьым мынъырагтымыг, юрэӄ тумгэ нъатчаркынэмык?
Гыт гэкэлийгулетигыт?
Турык колхозык варкын клуб?
Нымнымык варкын клуб?
Гымнин нынны Том.
Эмрэнкуврэтэвӈэ чиниткин майӈыплантэ рытомгавма коммунизм, советкэн варата вэтыӄун тэгъеӈу лыӈыркынин амаравкэвагыргын.
Эмрэтэӈыркылеӈэ тагъяӈгыргыт варатэн, Коммунистыпартията ынкъам Советкэн правительствота кытрэво нэлгыркын амаравкэнымытвагыргын варатыткоргэн.
Томгыльатэты ранымытваӈгыргын, ымнотаеквэкэн амаравкэвагыргын, ынӈин ӄонпы нинэнлеӄин чиниткин политика Советкэн Союза.
Игыр авынтэнмычьо итыркын ынӈот вальын вагыргын, иӈӄун авнанытвавка нынтыгъэн ядерныкэн мараквыргын, э'митлёнагты ӄонпы тэнмавыркыт империалистат.
Амкувчемгъогты эмынлетэ политика Советкэн Союза, правительствоткорык гэпирилин Договор энанъотавыткольын тааӈыткок ядерныкэн ирвыт атмосферык, космосык ынкъам аӈӄачыко.
Ытръэч-ым вэнлыги империалистат кытъыматыркыт о'ралвагты.
Ыргынан панэна тэрвыӈгыргын нымэйӈъэв нынлеркын.
Ынкъам вай ынӄэната ымыльорык чинитчимгъугйиг ранымытваӈыльа варатыткорык, ӄонпы лыги лынъёлӄылтэ ынӄэнат ынкъам наройвъав татлынъёлӄылтэ, ыныкит ытри рамаравпэнрыткоӈыт.
Ынӈин вама вагыргын мурык варата вэтыӄун ръомраватъёлӄыл нотавэрэӈатыткогыргын, ынык вальылӄылтэ армагты вальыт маравраттэ.
"Ыныкит панэна ратваркын империализм – пэнин ратваркын маравкэн энантомгаквыргын", – ынӈин гакалейпатлен Программак КПСС.
Ынкъам ынӄэната "КПСС-а гитэркынин нотавэрэӈататкогыргын, етъаӈ этгыргын маравратыткоргэн СССР, ӄынур-ым амӄынъычокэн мигчиру партиен, ымыльэты советкэн варатэн, ӄынур-ым мигчиру ымыльэты социалистакэн государствэн".
Ынкъам ынӄэната партията, правительствота, ымыльэты советкэн варата ӄонпы тэӈирвэ рытыркынинэт чиниткин маравраттэ.
Мурык нутэк мэйӈыпэгчиӈу нэлгыркын вэрэӈатыткогыргын ымыльоргэн нымытвальэн, эвыр-ым ымы промышленныкэн предприятияткот, лейвинэӈэт.
Еп атвака ӈирэӄэв ымнотаеквэкэн мараквыргын, гатваӈӈоленат ынӈин вальыт вагыргыт, титэ риӈэнэӈэтэ нэрэривлыркынэт амалваӈ вальыт пэглячьыт.
Ынкъам ынӄэната чекалваӈ гэтчылинэт ымыльо вэрэӈатыткогыргыт нымытвальэн о'равэтльэн, промышленныкэн объектат, лейвинэӈэт, вэтгавъёлгыткот ынкъам ӄутти.
Иӈӄун рыръалӈытовынво ынӄэнат тэнмычьыт мурык нутэк варкын противоздушныкэн вэрэӈатыткогыргын – нынныльын МПВО, ынӄор-ым яачы рытчыё гражданкэн вэрэӈатыткогырго.
Турыльын ымнотаеквэкэн мараквыргын, ыныкит ытлён: ратвагъа – ытлён ритгъэ термоядерныкэн ынанмыкэнанматыльо мараквырго.
Турыльын мараквыргын, рытэнмавъё капиталистарык США ынкъам ырык союзникырык, ынанэнанъаӄаравыткольо ритгъэ, уйӈэ рэтчыӈыт ымыльэты государствоткот, наранмыт коӈынат миллионыткот о'равэтльат, нэрэнчимиръэвӈынэт ымыльыгородыткот ынкъам промышленныкэн районыткот.
Иӈӄун ынэтъол тэнмавынвы вэрэӈатытконвэты тормараквыргык, тэнлыги лынъёлӄыл, иӈӄун чымӄык ядерныкэн бомбат вэнлыги рэпкирӈыт тыӈэвынвэты, ӄэйвэ ратвагъа вэрэӈатыткогыргын.
Ынкъам ынӄэната ӄолерайоныткок нутэкин, миӈкы нытваӄэнат майӈыпромышленныкэн предприятияткот, ынкы мэчынкы а'ткэӈэты ратвай'ыт вагыргыт.
Ынкы нэрэнчимиръэвӈынэт майӈыгородыткот, ратваӈыт майӈыралвыгыргыт ынкъам радиоактивныкэн энантъылыӈыткоквыргыт.
Ынӄэната-ым нылгинымкыӄинэт нымытвальыт наранмытконъшат, нэмыӄэй-ым нымкъэв ратваӈыт а'ӄэтъёттэ, э'митри вэнратъёлӄылтэ ынкъам рымаляватъёлӄылтэ.
Ынкы инэнкимэвыткульу ритгъэ радиоактивныкэн энанъаӄаравыткогыргын – ынӄэн ынанъаӄачьын ынкъам энаытъылыӈовытк6льын вагыргын, ваплыткок ядерныкэн энанпэгляквыргын.
Радиоактивныкэн энаврыӈыткогыргын чама-ым айылгыгыргын, иӈӄун, ытлён чекыяагты ныманаӈатӄэн.
Ынан мэчынкы рэнъэӄэрэвӈынинэт ванэван ытръэч нымытвальыт городыткок, ымы-ым сельскакэн хозяйство.
Ынкы рэнаврыӈыт ванэван ытръэч о'равэтльат, ымы-ым ярагыннэкыт, роолӄылтыӈачьыт, рытэнмавъёттэ тэйӈэтти, вээмти, иквичимимылти.
Ынӄэната-ым кытыӈ рэнъэлӈыт вэрэӈатыткогыргыт о'равэтльак ынкъам эвыр-ым ымы сельскохозяйствокэн мэгчерынвык.
Ынӄоры мытльуркын, вэрэӈатыткогыргын нымытвальык, промышленныкэн предприятияткок ынкъам сельскохозяйствокэн мэгчерынвыткок вама ракетно-ядерныкэн мараквыргын нитчьэв ратвагъа.
Ымыльорык ынӄэн лыги лынъёлӄыл, ӈэнрилы нараяаӈынат нылгинымкыӄинэт эмыръагыргыт.
Иӈӄун ынэтъол тэнмавынвы ынӈин вальэты вагыргэты, Советкэн правительствота гантэнмавленат ымыльыгосударствокэн вириӈэтыткукин мигчитлыкылти, нынныльыт ымыльэты гражданкэн вэрэӈатыткогыргын.
Гражданкэн вэрэӈатыткогыргын СССР-ык, эвытлым-ым чит рылгыё противоздушныкэн нутэвириӈэту, гантомгавлен тывыгъет Коммунистыпартията ынкъам Советкэн правительствота.
Янот ынӄэн гантэнмавлен ытръэч вэрэӈатынвы о'равэтльат ынкъам предприятияткот варатхозяйствокэн рэӈанаӈайпы бомбы – наратынвэпы.
Игыркинэтэ гражданкэн энавэрэӈатгырга яаркынэнат ымыльо гыёлгыргыт, рытомгавъёттэ противоздушныкэн энавэрэӈатгырга, ытръэч-ым вэнлыги ытлён чекалваӈ варкын ыныкайпы, миӈкр.и ӄун ымыльо ынӄэнат ымыльыгосударствокэн мэгчерынво итыркыт.
Ынкы нэрэвириӈэнӈынэт ымыльо о'равэтльат нымытвальыт нутэк ынкъам мэгчерванвыткот варатхозяйствокэн.
Ымыльорык ынӄэнарык тъарыӈ нэрэтчыӈынэт энанматыткогыргыт эвыр-ым энанъаӄаравыткогыргыт.
Ынкъам ынӄэната гражданкэн энавэрэӈатгыргын итыркын майӈывагырго ынкъам мэйӈымигчиру советкэн властэн вэрэӈанма социалистакэн государство.
Ынӄэнат ымыльо мигчитти гражданкэн инэвириӈэткин яаёлӄылтэ ӈэнку, миӈкы ытри ринъэтэнӈыт вэрэӈанма нымытвальыт о'равэтльат ынкъам предприятияткот варатхозяйствокэн.
Ынӄэнат ымыльо мэгчергыргыт рыляёлӄылтэ йынатыгъет ымыльэты нутэкин, иӈӄун пэтлеӄэй рыролылтавынвы э'ӄэльин морыкнотагты рамаравпэнрыткоӈгыргын.
Ымыльыгосударствокэн энавэрэӈатыткогыргын ринъэтэты, ыныкит ынэтъол нарантэнмавӈынат ымыльо имръэнутэт яаёлӄылтэ рыляма гражданкэн энавэрэӈатгыргын.
Ынӄэната-ым, ымыльо о'равэтльат вальылӄылтэ ынӈин вальык мэгчерынвык, рыгъеватъёлӄылтэ миӈкри ыргынан рыляёлӄылтэ инэвириӈэтыткукин мигчитти.
Йъарат вэрэӈатъёлӄылтэ о'равэтльат ынкъам эвыр-ым ымыльо мэгчерванвыткот, лейвинэӈэт, электростанцият, вэтгавъёлгыстанцият, вээмыткут.
Йъарат-ым тайкыёлӄылтэ энавэрэӈатыткогыргыт чиниткин о'равэтльагты.
Ынӈин вальо ринӈыт рыгъёлгыт, нутэсӄычыку тайкыёттэ амалваӈ вальыт атчыёлгыткот.
Ынӄэнырык нэрэвириӈэнӈынэт о'равэтльат ядерныкэн, химиякэн ынкъам бактериологиякэн эрвыткойпы.
Лымӈэ ваплыткок пыӈыл, иӈӄун вэчьым ратвагъа ядерныкэн энанпэгляквыргын, ымыльо нымытвальыт майӈыгородыткокэн лыгэӄылпэ наранъялгытанӈынат ӄолеванвыткогты, эвыр'ым ымы промышленныкэн предприятияткот.
Чама-ым инэнъегтэлевыткукин мигчитти рыляёттэ ванвыткок, миӈкы ганпэглявленат ядерныкэн бомбат, мэйӈыинъэту ринӈыт гражданкэн энавэрэӈатынвык.
Ымыльорык лыги, иӈӄун органе инэнлельу гражданкэн энаврэӈатгыргык итыркыт штабтэ гражданкэн инэвириӈэтыткукин, рытомгавъёттэ исполкомыткок Советыргэн депутатэн мэгчетльаваратыргэн.
Ынӄэйыргэн председательтэ ыннаны эрмэну нитӄинэт гражданкэн инэвириӈэткин.
Эрму гражданкэн инэвириӈэтыткукин предприятияткок варатхозяйствокэн, учрежденияткокэн, нитӄинэт ынкы итыльыт инэнлельыт.
Ыргынан рыляёлӄылтэ таӈымыльо тэнмавмэгчеттэ вэрэӈатытконвы.
Ынкы ымыльо мигчитльэрык, служащильырык эвыр-ым ымы ӄутырык о'равэтльарык тэнлыги лынъёлӄылтэ – миӈкри итыльылӄылти ытри ыныкит ратвагьа термоядерныкэн мараквыргын.
Ымыльэты мэгчергыргыт органыргэн инэнлельин гражданкэн энавэрэӈатыткогыргык рыляёлӄылтэ партиякэн, комсомолкэн, профсоюзкэн ынкъам ӄолеобществокэн организацияткорык рээн.
Ынӈин рыляма мигчитти гражданкэн инэвириӈэткин, нымкъэв рэӄитпыльэнӈыркыт мыгъянвыт советкэн о'равэтльат эмрэвинрэнӈэ чычеткин у'рэтнутэнут.
Органтэ гражданкэн инэвириӈэтыткукин нынтомгавӄэнат вальыткок органырык государствокэн предприятияткокэн эвыр-ым учреждениякэн.
Тэнмычьо, медицинакэн мэгчергыргын нынтомгавӄэн энанмаляватраткок ынкъам ӄолеучрежденияткок вальыт Министерствогты здравоохранениякэн СССР.
Гамгаслужбарык гражданкэн инэвириӈэтыткукин чинит рыляёлӄылтэ мэгчергыргыт чиниткин гыюлмигчитльэрык.
Гражданкэн энавэрэӈатытконвэты вальылӄылтэ: пынлятыльыт ынкъам связь, атчыёлгыт ынкъам ӄутти энавэрэӈатыткогыргыт, яралвыкэн энанвайӈанаӈатконаӈат, инэнмэлевэтыткукин яаёлӄылтэ ынкъам лымӈэ ӄутти.
Ымыльо о'равэтльат вальыт гражданкэн энавэрэӈатынвык еп ынэтъол, амаравка вама, тэӈыгъюлетыльылӄылти ймырэӄык, э'митри ыргынан рыляёлӄылтэ ыныкит ратвагъа мараквыргын.
Органырык инэнлельырык гражданкэн инэвириӈэткин – штабырык ынкъам ӄутырык, – еп ынэтъол гыёлятъёлӄылтэ чиниткин инэнлеткукин мигчитти, иӈӄун нымэльэв ынкъам катгоӈ яанвы вама мараквыргын.
Рыгъёлявъёлӄылтэ ымыльо мигчитльэт, служащильыт, эвыр-ым таӈымыльо нымытвальыт городыткокэн ынкъам нымнымыткукин миӈкри ытри итыльылӄылти вама ядырныкэн маравпэнрыткогыргыргын.
Сельскакэн нымнымыткук гражданкэн энавэрэӈатыткогыргын рыляёлӄыл ынӈин, иӈӄун вэрэӈатынво ынкы нымытвальыт о'равэтльат ынкъам сельскохозяйствокэн энаймэгчеравыткогыргыт.
Нымытвальа-ым эмнуӈкы, рэӄыльылӄылти ытри вама ядерныкэн мараквыргын, мытытвыркын рымагтэты ӈутин кэлик.
Ынӄоры ыргынан лыги нэрэтчыӈын, миӈкри ытри итыльылӄылти ыныкит ратвагъа ядерныкэн мараквыргын.
Рыпэглявма бомба нылгэӄэргавӄэн ынкъам йылгы йъилкээймил нывыргыргэтӄин.
Ӄэргатыплыткок нытомгатӄэн ковлёкы вальын ӈылянӈылятычгын, галяплыткок тъэрти секундат ынӄэн уйӈэ нынъэлӄин.
Пууръу ынкы нытомгатӄэн пэӈпэӈгыпы вальын йъыйыӄ.
Ынӄэйына чекгырголягты нинэтиӈуӄин рычемавъё нутэсӄын радиоактивныкэн рытчыё.
Кытийга ынӄэн чарэйпы томгатыльыӈ йъыйыӄ чекыяагты нэнанлыплятӄэн.
Инэнъэӄэрэвыткульу нитӄинэт ядерныкэн энанпэлявкэн инэнчимэвыткульын кыплыткогыргын, энанӄэргавыткогыргын, лымынкыри рыгэлыльын радиация ынкъам радиоактивныкэн энаврыӈыткогыргын.
Энанпэглявкэн инэнчимэвыткульын лыгаройвыльо нытваӄэн.
Ытлён лыгэн эвырӄэй гыролмакы 'нылгиныӄивръэв ныманаӈатӄэн.
Ынӈин тыляма ынан нинэнчимиръэвӄинэт ярат, имыръэнутэт ынкъам эвыр-ым нэнанмыткоӄэнат атчыкыльэнат о'равэтльат.
Ыныкит торгынан льуткы йынӄэргын, энанпэглявкэн инэнчимэвыткульын рэпкиргъэ турык вытку галяк тъэрти секундат.
Ынӈин урэльу тури мэчынкы ратчынтык имырэӄык рымагты, ыныкит-ым ынӈин вальыт атчынвыт уйӈэ нытваӄэнат апаӄалтылӄылторэ нотасӄыткынык.
Иынӄэргын лыӈырит ныльуӄин о'равэтльарык чекыяайпы, мынгытъёт лымэвыр-ым ымы мытлыӈӄлегъёт километртэ урэльу рыпэглявынвэпы бомбайпы.
Ынӄэи энанпэглявкэн инэнчимэвыткульын мэчынкы ӄырым торыкатагнэты ныпкирын, миӈкри ӄун тури ыяа нытваторэ, ытръэч-ым вэнлыги рэӄык рымагты атчыльылӄылторэ.
Энанӄэргавыткогыргыӈ – ынӄэн ӄэргэн ӄымчучьыт, томгатыльыт йынӄэргэпы.
Ӄынур тиркин ӄымчуьыт ытри йылгы ынӈин ӄиврэльу нитӄинэт.
Ынӄэнат 8 – 15 секундат урэльу нитӄинэт, титэ панэна нытваӄэн йынӄэргиӈын.
Энанӄэргавыткотырга нинэнлывэтӄинэт гылгыт эвыр нинэнъэӄэрэвӄинэт лылет, нинэнылвэтӄинэт оттэпы ынкъам' эмыръагыпы отгынлятыльэпы тайкыёт яраткот, кэмэтъырат ынкъам ӄолеванвыткот.
Ытръэч-ым йынӄэргэн энанӄэргавыткогыргэпы варкын вэрэӈатыткогыргын.
Ынӄэнайпы таӈатчыӈ нытваӄэн о'равэтльан рэӄык рымагты атчык, лымэвыр-ым ръэнутэт (выквэн агтачгыт, рыгъёлгыт, лыгэн-ым ымыльо виилетыльыт) агтачго ринӈыт ынӄоры.
Ынкъам ынӄэната вэтыӄун ынӈин вама яаёлӄылтэ таӈымыльо агтачгыткот.
Рыгэлыльын радиация – эвытрыкыльин, ытръэч-ым коле инэнъэӄэрэвыткульу итыльын.
Ынӄэн ӄымчучьыт гамма-нейтроныргэн, томгатыльын катам бомбапэглянвык гыролмакы лымынкыри.
Ынӈин вальын вагыргын нэмыӄэй нытваӄэн ытръэч тъэрти секундат.
Ыныкит о'равэтльан ратагнэн рыгэлыльэ радиацията, ытлен ратъылыӈогъа тъычгырга нынныльэ "лучевая болезнь" амалваӈ итчельу вальо.
Торгынан тэнлыги лынъёлӄыл, иӈӄун рыгалыльын радиация нытваӄэн ытръэч ӈирэӄ-ӈроӄ километртэ урэльу катам пэглянвэпы атомныкэн лымэвыр ядерныкэн бомба.
Ытръэч-ым нэмыӄэй ыныкит тэгмэчынкы атчык ынӄэн нэмыӄэй ӄырым инэнрэӄэвыткульу нитын ыныкит атчык апаӄалга эмыръатынопгыргык рымагты.
Ӄыкэтъогыткы, иӈӄун уттэ ынкъам выквэпы вальа агтачга таӈымыльэты нывириӈэтыткуӄинэт ынӈин вальэты энанъаӄараквыргэпы ядерныкэн энанпэгляквыргэпы.
Радиоактивныкэн энаврыӈыткогыргын – ынӄэн ӄынур-ым пиӈэвытрын гырголяйпы эрэтыткульын ваплыткок атомныкэн энанпэглявыткогыргын.
Ынӄэйрык пиӈэвытрырык аранма нотасӄыткынэты нынъэӄэрэвӄинэт нутэсӄын, ымыльо ынкы вальыт тыӈэчьыт, лыгэн-ым имыръэнутэт.
Ынкъам ынӈин нытваӄэн энанъаӄаравыткогыргын нылгинуръэв, миӈкри ӄун пиӈэвытрыткук энаврытӈыткогты вальыт кытийга чекыяагты нэнанлыплятӄэнат.
Ынӄэн-ым нылгыӄин радиоактивныкэн винву.
Ынӄэн радиоактивныкэн вины ӈырончывэӈ нынтыӄин.
Нытваӄэнат ынанъаӄачьын, унмык эӄэкыльин ынкъам мэчынкы вальыт ванвыт энаврыӈъёттэ радиоактивныкэн энанъаӄаравыткогырга.
Радиоактивныкэн энанъаӄаравыткогыргын ванвыткокэн амалваӈ вальо нитӄин ынкъам лыӈырит рыиагтэты тъарыӈ иынъэлӄин.
Ӄыкэтъогыткы, иӈӄун радиоактивныкэн энанъаӄаравыткогыргын гэмгэрэӄык галяплыткок ыннэн кэливытгыр пэглятагнэпы бомба эвытлым-ым ӈирэӄ километрмэл урэльу ӈирэче тъарыӈ нынъэлӄин, галяӄым ӈроӄ кэливытгырти ытлён ӈрача тъарыӈ нынъэлӄин, ӈэръамытлыӈэн-ым кэливытгырти – мынгытча.
Ы'лёӈэт ынкъам ныкирит галяплыткоӈэт ынӄэн энаврыӈыткогыргын нытъэттывиӄин мытдыӈӄлегча.
Ӄэлелвынчыкук нъэлык ынӈин вальа пиӈэвытрэ нынъэӄэрэвӄинэт ванэван ымыльэты ывикит о'равэтльэн, ымы-ым ванэван ымыльоргэн о'равэтльэн.
Ынанъаӄачо ынкъам айылгыльо нитӄин ымыльэты ӈаргынойпы энаврыӈыткогыргын ывикикин о'равэтльэн. Ынӄор-ым нытомгатӄэн пэнин тынмыл тывъё лучевая тъычгыргын.
Ынӄэн ынанъыттъыёл энаврыӈыткокэн тъычгыргыт микырык нынтъылыӈовӄэнат ыннаны о'равэтльат эвыр-ым ярагыннэкыт.
Ынӈин вальа инэнъэӄэвыткульэ нынъэӄэрэвӄин выегыргын, нутэсӄын ынкъам таӈымыльо ынкаткынык вальыт.
Энаврыӈыткокэн имыръэнутэт лыӈырит таӈамалваӈ ныяаӄэнат – тиливытрыльу, эмрэнъэӄэрэвӈэ ванвыткот ынкъам ӄэвъячгырго эвыр пиӈэвытру – энмэн-ым ынӄэната эмрэнъэӄэрэвӈэ выегыргын.
Ыргынан нынтомгавӄэнат энаврыӈыткогты вальыт йъыйыӄыт, э'митри кытийга чекыяагты нэяанлыплятӄэнат.
Нъалыӈоплыткок нымытванвыгкок, ывэрачыко, ергыгыгйит лымэвыр ӄэнъевйикви, ръаӄаравъё, рэнаврыӈавъё выегыргын ынкы норатваӄэн ынкъам-ым ынӄэната эмыръатъычгыргэты энаврыӈыткольо мэчынкы ритыркын.
Химиякэн энаврыӈэнанъаӄаткогыргыт норатвъав ытри нытваӄэнат ырык рытомгаквыргэпы ынкъам чама эвыр миӈкэмил ӈаргынэн нытваӄэн.
Ыныкит ӈаргынэн нъэӄэгнитӄин, ынӄэнат эӄылпэ уйӈэ нынъэлӄинэт.
Ыныкит-ым нытваӄэн кытыгтийгатгыргын ынӈин вальыт ӄэчевъятгыргыт, элянма-ым ытри лыгипэтлеӄэй нытилиӄинэт онмычыкогты нотасӄэты амалваӈ вальэпы тыӈачьыткойпы.
Тъычгыргын ынӈин вальэпы энанъаӄараквыргэпы нытомгатӄэн выентогыргэпы, чама ыныкит йитйитти ынӈин вальэн нытваӈӈоӄэнат гылгык ынкъам лылек, лымэвыр-ым э'ӄэрэльык роолӄыльык нынъэлӄинэт кэӈъичыку о'равэтльэн.
Чама ынӈин вальыт энаврыӈыткогыргыт нытомгатӄэнат иквичиплыткук ръаӄаравъепы мэмлепы.
Ынӈин вальыт энаврыӈыткогыргыт нытваӄэнат амалваӈ вальо.
Ыргынан нынъэӄэрэвӄин чемгьогыргын, ӄутырык нынвилевӄин гылгын, чымӄырык-ым нынъэӄэрэвӄин таӈымыльэты о'равэтльэн ӄэлелвын, ӄутырык-ым ытръэч нынъэӄэрэвӄинэт рытрат ынкъам выентокэн ӄэлелвынти.
Ынанъяачӄэн энаврыи'ыткольыт тэӈэмынпиркылевыткульу нитӄинэт.
Химиякэн эрвэпы тури нэрэвириӈэнӈытык противогаза, резиноэвиръэ лымэвыр-ым авынрытэнмавыльа эвиръэ ынкъам пылекэ, чама-ым онмычыко вальа атчытванва.
Ынӄэн ынанъаӄачьыт энанматытконаӈат о'равэтльэн!
Ынкы энанматыткольо ынкъам инэнтъылыӈэвыткульу нитӄинэт амалваӈ энаврыӈытколыт микробтэ (энантыльыӈовыткольыт), чилимуӄыт.
Чымӄык микробтэ ынкъам чилимуӄыт нылгоратваӄэяат!
Бактериологиякэн ирвыт ныривлыӄинэт ынкъам нынманаӈавӄэнат риӈэнэӈэтэ, ракетата ынкъам кытийга рыплятыльа аэростатырык.
Ынӄоры нынэрэтыткуӄинэт пэӈпэӈвытрэты эвытлым мытӄымил вытрыльу.
Ыиӄэнат нитӄинэт энаврыӈыткольо таӈамалваӈ вальык тъычгыргык.
Ытри нынманаӈавӄэнат амалваӈ вальа э'лемымрэрык, кымъырык, мымлырык.
Ынӈин вальа бактериякэн энантъылыӈовыткота нэнаврыӈӄэнат мэйӈынымнымыт ынӄам майӈыпредприятияткот варатхозяйствокэн, поездынывэлынвыт, ы'тымпанванвыт, эквэчемэмлыпэрэткогыргыт (аймыгыргыт), ӈэлвылти амалваӈ вальэн гынникин ынкъам нымэйыӈӄинэт роолӄылтыӈачьынӈавванвыт.
Нэнаврыӈыткоӄэнат о'равэтльат ынкъам гынникыт ынӈин вальа тъычгырга ванэван ытръэч ытри раратыткома гырголяйпы ынкъам рыманаӈавма, ымы-ым галяплыткок нымкыӄинэт кэливытгырти, ы'лёт ымы-ым рыпэт неделят галяплыткок.
Иӈӄун авнатъылыӈока нитыркынэт о'равэтльан ынӈин вальа тъычгырга, вэтыӄун ытри эвыр ынкэӄэй льоолӄылтэ энаврыӈытконаӈат.
Ынкъам ынкы винрэтыльылӄылти таӈымыльо о'равэтльат медицинкэн ынкъам ветеринарныкэн учрежденияткорыкы!
Ыныкит э'ӄэльэ нараяаӈынат маравма бактериякэн энаврыӈытконаӈат, ынӄэн гамгаъоравэтльата танльоӈ вальын, пууръу-ым ръатъычгырга ыннӄэн нэнаврыӈыткоӄэн – ынӄэн нэлкылӄин ытръэч лыбораторияк.
Ыныкит бактериякэн энантъылыӈовыткокэн эпаврыӈытконаӈат ныяаӄэнат пиӈпиӈвытру, ынкы яал ивтылетэ риӈэмъетыльык риӈэнэӈэк нытомгатӄэнат поа'ръэттэ, э'митри мэрынрэ ныманаӈатӄэнат ынкъам нэрэтӄинэт нотасӄэты мъэйитйиту эвытлым пиӈпиӈвытру.
Лыӈырит пэглянаӈат йыръыльыт бактериякэн энаврыӈытконаӈата, ытри ванэван нэргыпэглянат.
Ынӄоры 'нытваӄэнат нымэйыӈӄинэт чимэптыт, нотасӄыткынык-ым ынкъам амалваӈ вальык тыӈачьыткынык нытваӈӈоӄэнат йитйитти ынкъам пиӈпиӈвытрыт.
Танльоӈ нитӄинэт ымы рэӈанаӈайпы раратъеттэ амалван пэральыт ченлет, рычымк этти, тэючгыт.
Ынкъам ынкы, миӈкы ытри нэрэтӄинэт, нымкъэв нытваӈӈоӄэнат амалваӈ вальыт э'лемымрэт, кымъыт ынкъам ӄутти чит ынӈин ванвык атвакыльэнат.
Районыткок миӈкы гаяаленат бактериякэн энаврыӈыткокэнат ирвыт, ынкы мэчынкы нылгинымкъэв ратъылыӈоркынэӈыт о'равэтльат ынкъам эвыр-ым гвмикыт.
Льуплыткук, иӈк ун гаяаленат бактериякэн энаврыӈыткокэн и'рвыт, лыгэн эвыр ынкэӄэй кымӈылятыркынэтык чымче вальэты медицинкэн эвытлым ветеринарныкэн учреждениягты!
Атчытконвыт нитӄинэт мэтъатайкыёльо, чама-ым ярагэӈкы тайкыёттэ амалваӈ вальыт кэмэтъырат эвыр ывэрат.
Ынӈин вальыт игыр нэтэйкыркынэт таӈам алваӈ вальыткок яраткок.
Мингитэгъэн вай ӄол мэтъатайкыё атчын.
Ытлён нытэйкыӄин нутэсӄыгиӈкы, рэнмытъым ынкъам рэсӄын лыгъомрэпы вальэпы нытэйкыӄинэт.
Ынкыри нытваӄэнат ӈирэӄ расӄэвынвыт ынкъам лымӈэ ыннэнчьэн ӈроӄав ӈытои.
Иӈӄун ӈаргынкэн э'ӄэрэльын выегыргын эвнэрэкэ нитыркын атчынвэты, ытлён нытэӈэйпыӄин.
Пууръу-ым тэӈычьын выегыргын ӈэнрилы нытиӈуӄин тылече, вытку-ым нэмэ рытэӈытвэтыплыткук.
Ыныкит о'равэтльат роратваӈыт вак ынӈин вальык атчынвык нынтэнмавӄэнат тэйӈэтти, иквичимимыл ынкъам ынанъыттъыёл яаёлӄылтэ, ӄнур-ым эвиръыт, айколтэ ынкъам ӄутти.
Ӈэнку вальылӄылтэ электроаакат, ынӄэн омэты вальылӄыл, вальылӄылтэ водопровод ынкъам а'ляёрат.
Ынӈин вальык атчыпвык нытэйкыӄинэт вакъосӄыёлгыт ынкъам йылӄыёлгыт.
Торгынан тэнлыги лынъёлӄылтэ, миӈкы варкыт ынанчымчачьыт атчынвыт торык нымытванвэпы ынкъам мэгчерынвэпы!
Атчынвык вальыторэ тури нэрэвириӈэнӈытык йынӄэргычьатгыргэпы, яратъолкэн чемэръатгыргэпы, нэрэнрулылтэвӈын энаркыплятыткокэн эйычгин, рыгалгыльэпы радиацияйпы ынкъам радиоактивныкэн энаврыӈытконвэпы.
Отгыӈ вальыт атчынвыт тантайкыӈ чинит.
Янот ӄыргыткууткы онмэты вальын рыгъёлгын.
Ынӈин вальын энмэч торыкы ритгъэ энавэрэп'атытконво.
Ыныкит ратваркынэӈыт вычготтыт ынкъам у'муттыт ынӈот ӄитгытык.
Рэнмыт рыгъэлгэн ӄывычготтаткытгы, гыргочен-ым ӄэйпыгыткы у'муттэ ынкъам ынӄэн ӄулюквыткы нутэск'э ыннэн метрмэл ӄильу, гыргоча-ым ӄымылгэтгыткы.
Ынӄор-ым ӄытэйкыгыткы лыгэӄэгты вальыт тыллыт. Ынӄэнат атчынвыт мэчынкы тайкыёлӄылтэ нымнымыткукин ванвыткок.
Районыткок, миӈкы чит нытваӄэнат вылӄынтонвыт ынкъам ынӄэнат ганпаавленат рымигчирэвкы, пэтывылӄынтонвыт вальыт нутэсӄычыку ынантаӈычьо атчынво ритыркыниӈыт.
Ытри нэрэтэнкэвӈынэт, иӈӄун ынкы мэчынкы нытваркынат о'равэтльат.
Ынантаӈычьо ынкы итыркын противогаз.
Ынан пымэльэв нинэвириӈэтӄинэт йыкыргычыкон, пилгын ынкъам рытраг.
Эвыр-ым ымы лылет ынкъам льулӄыл.
Ытр'эч торгынан ынэтъол чиниткин льулӄылмил ынкъам левтымил мэйӈэльу льоолӄыл ынӈин вальын.
Игыр ынӈин этгыргэты энмэч тури гыюлетыльылӄылтури.
Ӄэглын итык противогаз нытэӈӄин!
Ыныкит-ым ытлён уйӈэ ратвагъа?
Ынкы ӄыяагыткы заводыткок тайкыё пиӈпиӈчыку выенток яаёлӄыл льоквын.
Ынӄэн льокво ныпэраӄэн, микынэ нинэнтэӈытвэӄин торгынан выентоё выегыргын.
Ыныкит-ым уйӈэ ынӈин вальын ратвагъа, торгынан ӄытэйкыгыткы чинит льоквын мыгпытвыльэпы манэкгыпы.
Ынӈин вальыт льоквыт мэчынкы танъяаӈ нымкыче, ытръэч-ым вантоплыткок районгыпы, миӈкы нытваӄэнат радиоактивныкэн веществот, ытлён нымэльэв ӄытэвлягыткы ынкъам гылмимлычыку ӄытэнъэгыткы.
Пытӄылым-ым отгыӈ вальын тэйкык ватно-марлякэн йыргыквын.
Ынан айпыёлӄылтэ йыкыргын и'ӈи'ӈ.
Ивтылкин чьомыткынтэ ӄынкылвэтыркыниткы каноткынык, гыролкэнат-ым яал левтык.
Иныкит-ым тэӈуйӈэ ратваӈыт ымыльо моргынан тывъёттэ льоквыт, торгынан ӄыяаркынэткы нымкыче рычымӄатъё мэнигытъул, илгытэвинэӈ, и'нныкэмлил ынкъам ӄутти торгынан яаёттэ.
Радиоактивныкэн пэӈпэӈвытрэпы эвыр-ым бактерякэн энантъылыӈовыткольэпы ӄэйыӄын кытэ тури нэрэвириӈӈытык турык яаёта эвиръэ: пальтота, вытычга, уккэнчитэ, костюма, кэркэра, ӄипуӄирэ ынкъам ӄэпъоӄоная.
Ынӄэнат пытӄылым энъатыӈ рэнъэлӈыт ыныкит тэйкык мачвэквын ӄэманэкгыпы ынкъам-ым эвыр тайкыёлӄылтэ ынӈин вальэпы почьаквыт ынкъам ивтыл ӄонайынкылваттэ.
Вэрэӈатынвы левыт тайкыёлӄылтэ ӄэманэкгыпы къэлит, эвытлым-ым лымгыт.
Ынӈин вальа эвиръэ тури нэрэвинрэнӈытык вириӈэтыткук энаврыӈыткольэпы эвыр пэӈпэӈвытрэпы, ытръэч-ым ынӄэнагты торгынан рымаёлӄыл ынӄэн ымыльэты ынӈот вальык мимлык.
Ӄыпиригыткы ӈирэӄ литртэ мимылти ынкъам ӄынытгылеквыткы 60 – 70 градустагнэты.
Ыиӄор-ым ынкы къшилюйвыгыткы 250 – 300 граммат чывэткоён хозяйствокэн чопан, лымӈэ ӈэнрилы ӄинээргыткы растительныкэн мытӄымыт ынкъам нэмэ ӄынытгылеквыткы.
Ритӄыевыплыткук эвиръыт ынӈин вальык мимлычыку, ӄылпиттыгыткы ынкъам ӄыймэгыткы кыкватынвэты.
Ӈытома а'ӄаванвэпы торгынан вэтыӄун мычыквыт ынкъам ӄутти иръыт ӄонагчыкогты ёоёлӄылтэ, йыпъёлӄылтэ резиноплакыт эвытлым лыгиплекыт, ытръэч-ым ырык гыргоча вэтыӄун йыпъэлӄылтэ калоштэ.
Курык эвытлым тэйкык чиниткин аяёлӄылтэ инэвириӈэтыткукин – ынӄэн ӄырымэн ымыльо!
Вэтыӄун лымӈэ гыюлетыльылӄылтури, миӈкри ытри яаёлӄылтэ!
Ынӈин вальут вагыргыт наратвыркынат лыгэн эвырӄэй радиойпы, телевиденияйпы ынкъам газетгыпы.
Ӄэйвэ лым тури миӈкы рапымытваркынэтык: городык эвытлым нымнымык, валёмыплыткок ынӄэн пыӈыл лыгэн ынкэӄэй ӄытэнмавыӈӈотык энавэрэӈатытконвы.
Лыги ӄылгыркыниткы!
Ынкы ымы гыто лынъёлӄыл ыннэн секунда!
Янот-ым ӄынтэнмаквыткы ченэтэты ынкъам ройыръэты ымыльо торгынан амъянра яаёлӄыл инэвириӈэтыткунэӈэт.
Ӄынтэнмаквыткы роолӄылтэ, иквичимимыл ынкъам эӈэӈыткут, миӈкы вальылӄылтэ градусник, нашатыркэн спирт, йод, чымкичгыт, вата ынкъам лымӈэ нымкыӄинэт ӄутти инэнмэлевэтичгыт инэнмэлевэтыльырык тывъёттэ.
Торгынан ныкирит ынкъам ы'лёӈэт вэтыӄун валёмыльылӄылтэ тывъёттэ пыӈылтэ Советкэн властэн ынкъам сигналтэ гражданкэн инэвириӈэтыткукин.
Ынӄэната турык ярак ӄонпы энынвилкэ палёмтэльёлӄыл радио.
Иӈӄун тъарыӈ ныргэлынэт торык ярачыкогты радиоактивныкэн пиӈпиӈвытрыт ынкъам бактериякэн энаврыӈытконаӈат, ӄытэӈэйпыгыткы таӈымыльо патгыргыт, ӄэргычьоттык ӄынэймычӄэквыткы кэлитъулти ынкъам ӄэйпыгыткы ӈылынтоолгыт.
Ӄытэӈыгъюлетгыткы миӈкы варкын торыкайпы чымче вальын атчын ынкъам миӈкри ӈэнрилы ныӄивръэв таӈыпкэрыӈ.
Ыныкит-ым ынӈин вальын турык ярак ӄача ванэван чымче нытван, ӄытэйкыгыткы торгынанчинит ынанотгытайкыӈ вальыц атчын ярак ӄача.
Ӄыгтыгыткы ӄэргычьайпэчгыт, ӄэнаркэлегыткы ӄэргычьыт извёстката.
Эвиръыт, плекыт, кэлит ынкъам ӄутти ӄыёгыткы чемоданчыко, ченлечыку, шкафчыко.
Уттин вакъосӄыёлгыт ынӈэ ӄэргычьыгъет энтыкэ, ынӄэната ытри ӄырым нынлетынэт йынӄэргэн энанынлявыткольэпы.
Чоттагнэпы ынкъам расӄыткынгыпы алва ӄынлегыткы ымыльо йыръыӄэвыт.
Рэнмыт оттыракэн ръылӄэ ӄэнаркэлегыткы.
Ярак ӄача вальылӄылтэ уттэмыгэт йыръыльыт мимле ынкъам чимычгэйыт.
Ынӄэнат энанвайӈатык яаёлӄылтэ.
Ӄытэӈгитэгыткы, ӄэйвэ нутгъэв нывэнтыӄинэт тытылтэ.
Ыныкит тури мйӈкри наранъялгытанӈытык.
Рывэтгаквыргын, иӈӄун ратвагъа энанъялгытаткогыргын наранымӈылявӈын радиойпы, телевиденияйпы ынкъам торгынан ынӄэн лыги ратчыӈӈоӈыткы мэгчератынвык эвытлым-ым ымы ярак вама.
Ынанъыттъыёл ӄынтэнмаквыткы торгынан рыляйвыёлӄылтэ: эвиръыт, айколят, иниргиӈыт, ӄутти ынкъам вэтыӄун чиниткин документат.
Гамгачанлягты эвытлым рычымӄатынвэты ӄынитлитгыткы кэлит, миӈкы калеёлӄылтэ чиниткин нынны, нымытваваны ынкъам миӈкри ялгытыльылӄыл.
Органырык гражданкэн инэвириӈэткин ӈэнку наранляӈӈоӈын ӄамэтвагыргын.
Ыныкит-ым турык ярак ратваркынэӈыт тэйӈэтти, ӄыпиригыткы ынкъам ӄынлейвыгыткы таӄъано.
Ытръэч-ым рыляйвыёлӄылтэ пэтле апэтаткыльэнаг ынкъам ӄырым рытэнмавъёлӄылтэ тыляма.
Тыляма торгынан вэтыӄун лымалё лынъёлӄылтэ ымыльо рывэтгаквыргыт турык инэилельин, нымэльэв вальылӄылторэ, ынӈэ акапчачавка.
Пыкирыплыткук ялгытынвык тури нэрэнрынгиивӈытык ынкъам нэрэнльэтэнӈытык ӈэнри, миӈкы тури ратваркынэтык.
Тури-ым пууръу нымэльэв валёмыльылӄылторэ ванвыкэи органэн властэн ынкъам эвыр ныӄитпъэв мэгчератыӈольылӄылторэ ырык рыгйивэтыгйит.
Лымалгыргын ынкъам тандисциплина гамгао'равэтльэн – ынӄэн авынваны вальылӄыл рыляма ялгытыткогыргын.
Пынляттыргын "Воздушныкэн тревога" наратвыӈын штаба гражданкэн энавэрэӈатгыргыкэн радиойпы, яама ръэйӈэркыт амалваӈ вальыт э'йӈэткунэӈэт, ръэйӈэткуркыниӈыт заводтэ пароходтэ ынкъам ӄутти.
Валёмыплыткок сигнал таӈакапчачка ӄыӄэтпыльатыӈӈотык.
Ыныкит торгынан ынӈин вальын сигнал валёмыткы ярак вама, эвыр ынкэӄэй ӄынпааӈатыткы яак электричество, ӄынвайӈаӈатгыткы ӈылетыльыт ээкэт пэнъёлгыт, ӄыпиригыткы чиниткин яаёлӄылтэ инэвириӈэтыткук, чиниткин документат ынкъам эӄылпэ ӄылӄытгытык атчытванвэты.
Ӈытома ярайпы ӄынымӈыляквыткы ратомгыт, юрэӄ ыргынан лёӈвалёма нэнтын ынӄэн сигнал.
Ранвыма атчытванвэты ынӈэ эӄиврильэткэ, акапчачавка, аянотӄъока тумгыт ы'ттъыёл тылельыт.
Ынкы вальа дежурниле нэрэнльуӈэнӈынэт тургин ванвыт.
Атчытванвык вама нымэльэв ӄытваркынэтык, лымалё ӄылгыркыниткы таӈымыльо вэтгаквыргыт гражданкэн инэвириӈэтыткукин.
Ынкы вама тымӈынӈэн ынӈэ элейвыльэткэ, ынӈэ энынлевкэ пиӈинэӈэт ынкъам керосиныльыт ээкэт.
Ӄырым ӈэнрилы рылымӈэнавъёлӄылтэ ярагыннэкыт.
Ыныкит тури варкынэтык тымӈэтайкыек атчынвык, вэтыӄун вэтыӄун торгынан йыпъёлӄылтэ чинит яаёлӄылтэ инэвиирӈэтыткунэӈэт, миӈкри ӄун ӈэнрилы мэчынкы рэргэлгъэ радиоактивныкэн пиӈпиӈвытрын.
Сигнал "Воздушная тревога", торгынан мэчынкы равалёмӈыткы вама ӄолеванвыткок.
Ынкы нэмыӄэй ынӈэ акапчачавка, нунтымъэв ӄытваркынэтык, лымалё ӄылгыркыниткы ымыльо вэтгавыт инэныгйивэвыльин.
Ыныкит-ым тури ратваркынэтык вытку льоёнвык ванвык, ӄымӈылёгыткы постат гражданкэн инэвириӈэтыткукин.
Ыргынан нэрэныгйивэнӈытык миӈкри тури итыльылӄылтури.
Вама автобуссыко, трамвайчыко ӄачьагыткы ытри нывилыльыт ынкъам ынанчымчаӈ вальыт тынопгыргык эвытлым рыёлгычыко катчытык.
Ӈаргын-ым вама нэмыӄэй ынӈин ӄитыркынитык, ыныкит чымче уйӈэ ратваркынэӈыт ӄутти таӈэты вальыт атчынвыт.
Ыныкит тури ратваркынэнтык мэгчеранма, рыгйивэтыгйит инэнлельэ мигчирык, эӄылпэ атчынвэты ӄылӄытгытык.
Ыныкит-ым гыт ратваркын вэтгыванвык, эмнуӈкы эвытлым умкычыку, тури вэтыӄун атчыльылӄылторэ рыгъёлгычыко, ваамъяргычыко.
Ӈэлвыльыт нэмыӄэй эмнуӈкы вальыт эӄылпэ рыялгытатъёлӄыл ваамъяргэты эвытлым омкычыкогты, ыныкит чымче ратваркын умкуум.
Ынкъам таӈымыльорык лыги лынъёлӄыл, иӈӄун таӈымыльо о'раӈ вальыт гылгыт энаръэёлӄылтэ, миӈкри ӄун лыгэн ынӈин рыпэлявыт, ытри рэлвыӈыт.
Ынӈэ атчыка рэнмыгиӈкы майӈыракэн, миӈкри ӄун чимэтык яраӈы гыт нэрулюквыт чимэтыльэ ярата.
Льуплыткук йынӄэргатыльыӈ тиркымил, лыгэн эвырӄэи ӄилкымъетги, ынӄэната гынан рэвириӈӈыыэт чиниткин лылет.
Титэ рагалягъа кыплыткольын эйычгин выегыргэпы вальын, ӄылӄутги ӄыйпыгынат чиниткин яаёлӄылтэ инэвириӈэтыткунэӈэт, ыныкит-ым ытри уйӈэ ратваӈыт ӄэйпыгыткы йыкыргын, и'ӈи'ӈ мэнигытъуле, платока эвытлым и'нныкэмлиле, ӄытэвлягыткы эвиръыт пэӈпэӈгыпы.
Турык ӄача вэчьым ратваркынэӈыт раквачальыт.
Ӄывинрэтгынэт ытри!
Ынӄор-ым лыгэӄылпэ ӄыпэлягыткы ръаӄаравъё ваны бомбынпэглява.
Таӈэты вальыт ръэттэ наранкалыровӈынат торыкы о'равэтльарык гражданкэн энавэрэӈатыткойпы.
Ыныкит-ым уйӈэ ратванЫт ынӈин вальыт о'равэтльат, лыгэн гынанчинит ӄэквэтги ӈэнрилы, миӈкы тъарыӈ рычемэръавъёт ярат нытваӄэнат.
Ынӈэ эймэвкэ ръаӄаравъёрыкы яраткогты, миӈкри ӄун ытри таи'пэрӄын ратваркынэӈыт!
Ӄыкэтъоркынэткы, иӈӄун ымыльо гынык гыролмакы вальын гэнъэӄэрэвлин радиоактивныкэн веществорык.
Ынӄэната тэӈынӈэ аӄамэтвака, иквиче ынкъам атааӄока!
Ынӈэ энйикэ ръэнутэт гынык гыролмакы вальыт!
Ынкы титэ торгынан гэмо нинэлгытури, иӈӄун миӈкэмил нытваӄэн ӈотӄэн ваны, тури ынӈин ӄитыркынитык, ӄнур ынӄэн ваны гэнъэӄэрэвлин ядерныкэн бомбанпэглянма.
Ыныкит тыляма рэльуӈынэт ынпыянвыт, кымиӈыт ынкъам раквачальыт, ӄывинрэтгынэт ванток ръаӄаравгыпы ванвэпы.
Ыргынан вэтыӄун йыпъёлӄылтэ противогазтэ эвытлым ръагыпы тайкыёттэ льолӄылыквыт.
Вантоплыткок ръаӄаравъёйпы ванвэпы, ӄыпиӈытвыгыткы эвиръыт ынкъам ымы пылекыт, ынкъам ӄытэнъэгыткы льулӄыл выр-ым кэгрилти гачопма.
Ыныкит-ым тури вама атчынвык, ымыльо ӈытоянвык гулювлипэт чимиръэтыльэ яраткота.
Ынкы ынӈэ нэмэ акапчачавка ынкъам торгынан танлымалё лынъёлӄылтэ рэӄын ривыркыниӈыт постат гражданкэн энавэрэӈатыткокэн.
Ынанъыттъыёл ӄынинвилетгыткы выетэӈоткогыргын выегыргыкэн, ӄэйпыгыткы крантэ мимлыкин ынкъам а'ляёракэн.
Ынкы торгынан вэнратъёлӄылтэ иӈӄун тайкынвы турыльын ӈытоян.
Отгытайкыёйпы атчынвэпы нутгъэв таӈынтоӈ – лыгэн ытр'эч рэвкы расӄын атчынвыкэн ынкъам эвтылягты рэрэтыткуӈыт ымыръэчимэптыт а'рэткольыт ӈытонвэты.
Ӄол ринӈыт рэӄэ нарэнъарэӈынат о'равэтльат ымы ӈаргый вальыт.
Ынкы торгынан лыгэӄылпэ олёвӈытоёлӄылтэ ытри.
Олёвӈытома торгынан мэрынрэӄэй рэллетъёлӄылтэ, ӄымэл-ым торгынан пытӄылым рантъылыӈовыткы раквачальын.
Ынкы янот ӄолёвӈытогыткы левыт ынкъам мачо.
Йъарат ӄитпыльу ӄитыркынитык тылвыльык ярак.
Ыныкит амрайытоӈа о'равэтльат вальыт ралвычыко, торгынан рэтӄыявъёлӄылтэ тэючгын, ӄимэниг эвытлым пальто ынкъам ынӄэната энаръэгты ӈэнрилы рэсӄивыльылӄылтури.
Тытыл ралвычыкогты вальын лыгимэрынрэ ӄынвэнтэтыркыниткы, миӈкри рывэнтэтысӄычетык ӈэнри рэрэсӄиквъэ таӈвыегыргын ынкъам вайӈыльын ралвын нэмэ ранлятыӈогъа.
Ӈылрачыко ӄыялгытыркынэтык апаӄатлы эвытлым э'мпычга.
Рэсӄывик ӈэнри, вэчьым миӈкы варкыт о'равэтльат – ӄъэйӈэквынэт гынан.
Лыги ӄылгыркыниткы, иӈӄун кымиӈыт амайылга натчыӄэнат йылӄыёлгыгэӈкы, шкафыткок рымагты ынкъам ӄолеванвыткок.
Ӄыльуркыниткы ытри ынкъам ӄынъегтэлевыркыниткы!
Рынтоӈатыӈок раквачальын, ӄэнаръэгыткы иниргиӈэ эвытлым илгымэнигэ.
Ралвыма ӄол нитӄин нынлятыӈоӄэнат эвиръыт о'равэтльаргэн.
Ынӈин вама ӄутти нырэгынтэвӈыӄинэт, ынӄэната ыргынан пытӄылым нынъюнэвӄинэт ӈылетыльыт эвиръыт.
Ынкы торгынан ынӈин вальыт о'равэтльат рынвэлятъёлӄылтэ!
Ӄэнаръэгыткы ӈыльатыльэты пальто, иниргиӈ эвытлым лымӈэ ръэнут ынкъам ӄынтымлятыркынэткы ынык ывэкэгты.
Ынӄэната торгынан авъегыргыка рэтчыӈыткы ынкъам йынйын равайӈыгъа.
Ынӄор-ым тылвыльыт гылгыт ӄынчымкэттыткы ынкъам ӄынльэтэтгыткы раквачальын ынанчымчачьэты энанмаляватванвэты.
Ынӄэн-ым эмчымӄык пыӈылтэлтэ, э'митленат таӈымыльорык лыги лынъёлӄылтэ мурык нутэк.
Ынӄэн лыги лынъёлӄыл ымыльорык.
