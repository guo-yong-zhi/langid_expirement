Seasons in the Abyss είναι ο τίτλος του πέμπτου στούντιο δίσκου του αμερικανικού thrash metal συγκροτήματος Slayer, ο οποίος κυκλοφόρησε τον Οκτώβριο του 1990 μέσω της δισκογραφικής εταιρείας "Def American".
Η ηχογράφηση του "Seasons in the Abyss" έγινε από τον Ιανουάριο μέχρι τον Ιούνιο του 1990 στα "Hit City West" και τα "Record Plant Studios" του Λος Άντζελες, με παραγωγό τον Ρικ Ρούμπιν.
Ο δίσκος συνέχισε στο ύφος των πρώτων τεσσάρων δίσκων του συγκροτήματος και σύμφωνα με την επίσημη ιστοσελίδα των Slayer, αποτελεί μία μίξη του "Reign in Blood" και του "South of Heaven". 1  Τα τραγούδια του δίσκου περιέχουν πολύπλοκα σόλο κιθάρας και τα γρήγορα thrash metal τραγούδια διαδέχονται μέσου ρυθμού κομμάτια. Το "Entertainment Weekly" έγραψε ότι αποτελείται από ζοφερά φωνητικά και φρενήρεις κιθάρες. 2  Οι στίχοι των τραγουδιών έχουν ξεφύγει από τις αποκρυφιστικές αναφορές των πρώτων τους δίσκων και επικεντρώνονται σε θέματα τα οποία έχουν να κάνουν με κριτική σε πολέμους και ανθρώπινες αδυναμίες.
Το "Seasons in the Abyss" κυκλοφόρησε στις 9 Οκτωβρίου 1990 μέσω της "Def American" ανεβαίνοντας στο Top-20 στη Μεγάλη Βρετανία και το Top-40 στις Ηνωμένες Πολιτείες. Το άλμπουμ έγινε χρυσό στον Καναδά και τις Ηνωμένες Πολιτείες, ενώ το σινγκλ "Seasons in the Abyss" έφθασε ως το # 51 των βρετανικών τσαρτ.
Ο δίσκος θεωρείται ένας από τους καλύτερους στην ιστορία του είδους, με το "Metal Rules" να το τοποθετεί στην ένατη θέση της λίστας του με τους εκατό καλύτερους χέβι μέταλ δίσκους όλων των εποχών, 3  το "Digital Dream Door" στην 36η της δικής του λίστας  4  και το "Music Radar" στην 20η θέση των "50 καλύτερων χέβι μέταλ δίσκων όλων των εποχών. 5 
Η περιοδεία για την προώθηση του άλμπουμ ξεκίνησε με οκτώ ημερομηνίες στις Ηνωμένες Πολιτείες τον Σεπτέμβριο του 1990, με το συγκρότημα να εντάσσεται στη συνέχεια στην ευρωπαϊκή "Clash of the Titans Tour" δίνοντας 19 συναυλίες μαζί με τους Anthrax, Megadeth και Suicidal Tendencies από τις 22 Σεπτεμβρίου μέχρι τις 14 Οκτωβρίου. Η περιοδεία συνεχίστηκε με πέντε εμφανίσεις στην Ιαπωνία τον Δεκέμβριο του 1990, ενώ τους δύο πρώτους μήνες του 1991 περιόδευσαν στις Ηνωμένες Πολιτείες και τον Καναδά μαζί με τους Testament. Στις 16 Μαΐου ξεκίνησε το βορειοαμερικανικό κομμάτι της περιοδείας "Clash of the Titans" στην οποία εκτός των Slayer συμμετείχαν οι Anthrax, Megadeth και Alice in Chains. Η περιοδεία διήρκεσε για 50 συναυλίες τελειώνοντας στις 14 Ιουλίου 1990 στο "Miami Arena" του Μαϊάμι.
1. War Ensemble  - 4:54
2. Blood Red  - 2:50
3. Spirit in Black  - 4:07
4. Expendable Youth  - 4:10
5. Dead Skin Mask  - 5:20
6. Hallowed Point  - 3:24
7. Skeletons of Society  - 4:41
8. Temptation  - 3:26
9. Born of Fire  - 3:07
10. Seasons in the Abyss  - 6:36
Seasons in the Abyss 
Επίσημη κυκλοφορία: 9 Οκτωβρίου 1990
Seasons in the Abyss 
Επίσημη κυκλοφορία: Οκτώβριος 1991
Seasons in the Abyss 
Ηνωμένες Πολιτείες : Χρυσός
Καναδάς : Χρυσός
Η σύνθεση του συγκροτήματος κατά την ηχογράφηση του "Seasons in the Abyss" είχε την εξής μορφή:
Τομ Αράγια - φωνητικά, μπάσο
Κέρι Κινγκ - κιθάρα
Τζεφ Χάνεμαν - κιθάρα
Ντέιβ Λομπάρντο - τύμπανα
