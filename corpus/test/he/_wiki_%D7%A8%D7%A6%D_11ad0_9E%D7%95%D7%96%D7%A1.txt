רצח עופרה וטל מוזס הוא פיגוע טרור שבוצע ב-11 באפריל 1987 על ידי מחבל שהשליך בקבוק תבערה לעבר מכונית בה נסעה משפחת מוזס מאלפי מנשה, סמוך לכפר חבלה. בפיגוע נרצחו אם המשפחה עופרה מוזס, והילד טל מוזס שמת מפצעיו לאחר שלושה חודשים.
במוצאי שבת נסעה משפחת מוזס, האב אייבי, האם עופרה, הילדים ניר, עדי וטל וחבר של הבן ניר, מכיוון אלפי מנשה לתל אביב, על מנת לקנות מתנות לרגל חג הפסח שחל כעבור יומיים. בעת שחלפו ליד הכפר חבלה, זרק המחבל מוחמד דאוד בקבוק תבערה לרכבם. הבקבוק התלקח והרכב הפך למלכודת אש.
עופרה מוזס שהייתה בחודש השישי להריונה, ישבה במושב הקדמי של הרכב. בקבוק התבערה נזרק לעבר השמשה הקדמית, בצד בו ישבה. אייבי מוזס ניסה להוציא אותה מן הרכב, אך לא הצליח לפתוח את דלת הרכב בצד בו ישבה בגלל עוצמת הפגיעה 1 . בנם טל בן ה-5 נפצע אנושות, היה מאושפז בבית החולים, ונפטר מפצעיו לאחר שלושה חודשים 2 . מוזס הצליח להוציא מהרכב את ילדיו עדי וניר שנפצעו קשה, וגם הוא נפגע קשה בפיגוע 1 .
המחבל נעצר בדצמבר 1987, מחקירת כוחות הביטחון עלה, כי המחבל, תושב קלקיליה בן 25, היה נרקומן שהחליט לבצע פיגועי טרור נגד יהודים, כדי להתקבל לארגון טרור 3 . בתמורה, קיווה לקבל כספים לקניית סמים. הפיגוע הראשון שביצע היה השלכת בקבוק תבערה על משפחת מוזס. לאחר הצלחתו, החליט להמשיך לפעול באופן עצמאי והשליך מספר בקבוקי תבערה נוספים, שלא גרמו נזק. ב-8 באוגוסט 1987 ביצע פיגוע נוסף, סמוך לצומת חבלה, בשיטה דומה. בקבוק תבערה שהשליך לעבר מכוניתם של בני הזוג מאלפי־מנשה, התלקח והם נפצעו בינוני 4 . המחבל נעצר לאחר חקירה מאומצת של השב״כ. במהלך חקירתו נשבר, הודה במעשים המיוחסים לו ושחזר את הפיגועים 3 .
במרץ 1989 דאוד נידון לשני מאסרי עולם. בטרם ניתנה ההחלטה הסופית, ביקשו שניים מהשופטים לגזור עליו עונש מוות 5 .
דאוד היה מועמד לשחרור במסגרת הפעימה הרביעית של שחרור המחבלים הפלסטינים במסגרת המשא ומתן בין ישראל לפלסטינים 6 , אך בשל ביטול הפעימה הרביעית, הוא לא שוחרר מן הכלא.
כשנתיים לאחר הפיגוע הצטרף אייבי מוזס לארגון נפגעי פעולות איבה והיה לפעיל בארגון. משנת 2017 הוא משמש כיו"ר הארגון 7 . בשנת 2021 נבחר להדליק משואה בטקס הדלקת המשואות בהר הרצל ביום העצמאות ה-73 למדינת ישראל 8 .
במאי 1989 הוצב פסל ברונזה של הפסלת שוש חפץ לזכרם של עופרה וטל. הפסל נמצא ברחוב גלבוע בנקודה הצופה על הכביש העולה לאלפי מנשה בו היה הפיגוע שבו נספו עופרה מוזס ובנה טל 9 .
