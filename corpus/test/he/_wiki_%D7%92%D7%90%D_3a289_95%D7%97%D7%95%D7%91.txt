גאורגי "גונדי" אספרוחוב  היה אחד מגדולי הכדורגלנים הבולגרים בכל הזמנים.
אספרוחוב היה חלוץ בקבוצת לבסקי סופיה בשנים 1959–1961 ובשנים 1963–1971. בשנים 1961–1963 הוא שיחק בקבוצת בוטב פלובדיב. בסך הכול שיחק אספרוחוב 247 משחקים בליגה איי - הליגה הבולגרית העליונה, בהם הבקיע 150 שערים. מועדונים אירופאים רבים, מהשורה הראשונה, ניסו להעבירו אליהם אך ללא הצלחה.
אחת מנקודות השיא של אספרוחוב הייתה בשני משחקיה של לבסקי סופיה מול בנפיקה ליסבון  במסגרת גביע אירופה לאלופות בעונת 1965–1966. בנפיקה עלתה לשלב הבא לאחר תוצאות של 2:2 ו-3:2 כאשר אספרוחוב הבקיע את כל ארבעת השערים לזכות הבולגרים והיה גם לשחקן הזר הראשון הכובש שני שערים במגרש של המועדון הפורטוגזי. לאחר משחק זה התפרסמה לבסקי באירופה ובנפיקה ביקשה לרכוש את אספרוחוב. אולם, באותה עת, מסך הברזל עדיין היה קיים והיה זה בלתי אפשרי לכדורגלנים ממדינות קומוניסטיות לעבור ולשחק בקבוצות במערב אירופה.
אספרוחוב שיחק 50 משחקים במדי נבחרת בולגריה בכדורגל והבקיע 19 שערים במשחקים אלו. הוא הבולגרי היחידי שהבקיע שער באצטדיון ומבלי מול נבחרת אנגליה וכמו כן, הוא הבקיע את שני השערים הבודדים שהבקיע בולגריה בהופעותיה בגביעי העולם של צ'ילה ב-1962 ואנגליה ב-1966.
אספרוחוב נהרג בתאונת מכונית ב-1971. בעת מותו היה הספורטאי האהוד והנערץ ביותר בבולגריה. כ-200,000 בולגרים השתתפו בהלווייתו שנערכה בסופיה. יחד איתו נהרג בתאונה כוכב נוסף של הכדורגל הבולגרי, ניקולה קוטקוב, שחקנה של לוקומוטיב סופיה. אספרוחוב זכה לאהדה גורפת בבולגריה, גם מצד אוהדי קבוצות יריבות וזאת, בשל משחקו שובה העין והיעיל באותה עת, ובשל אופיו החברותי. אצטדיונה של לבסקי סופיה נקרא כיום על שמו.
